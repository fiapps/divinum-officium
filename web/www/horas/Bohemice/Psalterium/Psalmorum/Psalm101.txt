101:2 Hospodine, slyš modlitbu mou a volání mé ať pronikne k tobě!
101:3 Neskrývej tvář svou přede mnou v den, kdy je mi úzko, nakloň ke mně svůj sluch.
101:3 Každý den, když volám, rychle mě vyslyš!
101:4 Neboť mé dny jako dým se rozplývají a mé kosti planou žárem.
101:5 Podťat jsem jak tráva, mé srdce usychá, neboť zapomínám jíst svůj chléb.
101:6 Od samého nářku jsem jen kost a kůže.
101:7 Podobám se pelikánu na poušti, jsem jako sova v zříceninách.
101:8 Nemohu spát a sténám jak opuštěný vrabec na střeše.
101:9 Stále mě tupí moji nepřátelé, proti mně zuří a proklínají mým jménem.
101:10 Vždyť popel jím jako chléb a nápoj mísím s pláčem
101:11 pro tvůj hněv a tvé rozhorlení, neboť jsi mě pozvedl, ale pak odhodil.
101:12 Mé dny jsou jak dloužící se stín a já vadnu jako tráva.
101:13 Ty však, Hospodine, trváš navěky a tvé jméno po všechna pokolení.
101:14 Povstaň a slituj se nad Siónem, neboť je čas, aby ses nad ním slitoval, ano, přišel ten čas.
101:15 Vždyť tvoji služebníci milují jeho kameny, litují jeho rozvalin.
101:16 Pohané budou ctít jméno tvé, Hospodine, a všichni králové země tvou slávu,
101:17 až Hospodin znovu zbuduje Sión, až se objeví ve své slávě.
101:18 Skloní se k modlitbě opuštěných a nepohrdne jejich prosbou.
101:19 Kéž je to zapsáno pro příští pokolení, aby budoucí národ chválil Hospodina.
101:20 Neboť Hospodin shlédl ze své vznešené svatyně, popatřil z nebe na zem,
101:21 aby slyšel nářek zajatců, aby vysvobodil odsouzené k smrti,
101:22 aby hlásali na Siónu Hospodinovo jméno a jeho chválu v Jeruzalémě,
101:23 když se spolu sejdou národy a království, aby sloužily Hospodinu.
101:24 Vyčerpal na cestě mou sílu, ukrátil mé dny.
101:25 říkám: Můj Bože, neber mě uprostřed mých dnů, po všechna pokolení trvají tvá léta.
101:26 Na začátku jsi položil základ zemi a nebesa jsou dílo tvých rukou.
101:27 Ona pominou, ty však zůstáváš, to vše zetlí jak oděv, jako šat je vyměňuješ, a mění se.
101:28 Ty však jsi týž a bez konce jsou tvá léta.
101:29 Synové tvých služebníků budou bydlet v bezpečí a jejich potomstvo potrvá před tebou.