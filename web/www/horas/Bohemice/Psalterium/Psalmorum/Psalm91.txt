91:2 Dobré je chválit Hospodina, opěvovat tvé jméno, Svrchovaný!
91:3 Zrána hlásat tvé milosrdenství a za noci tvou věrnost
91:4 na desetistrunné harfě a lyře, písní s doprovodem citery.
91:5 Neboť mi působíš radost, Hospodine, svými činy, z díla tvých rukou se veselím.
91:6 Jak velkolepá jsou tvá díla, Hospodine, jak hluboké tvé myšlenky!
91:7 Pošetilý člověk to nechápe, nerozumný nemá pro to smyslu.
91:8 I když bezbožníci raší jako tráva, i když kvetou všichni zlosynové, jsou určeni pro věčnou zkázu,
91:9 ty však jsi vznešený navěky, Hospodine!
91:10 Neboť hle, tvoji nepřátelé, Hospodine, hle, tvoji nepřátelé zahynou, rozprášeni budou všichni zlosynové.
91:11 Mně však jsi dal buvolí sílu, pomazals mě nejčistším olejem.
91:12 Mé oko s pohrdáním hledí na mé nepřátele, mé uši s radostí slyší o osudu mých protivníků.
91:13 Spravedlivý pokvete jak palma, poroste jak cedr na Libanonu.
91:14 Kdo jsou zasazeni v domě Hospodinově, pokvetou v nádvořích našeho Boha.
91:15 Ještě ve stáří budou přinášet užitek, zůstanou šťavnatí a svěží,
91:16 aby hlásali, jak spravedlivý je Hospodin, má skála, v němž není nepravosti.