102:1 Veleb, duše má, Hospodina, vše, co je ve mně, veleb jeho svaté jméno!
102:2 Veleb, duše má, Hospodina, a nezapomeň na žádné z jeho dobrodiní!
102:3 On odpouští všechny tvé viny, on léčí všechny tvé neduhy.
102:4 On vykupuje tvůj život ze záhuby, on tě věnčí láskou a slitováním.
102:5 On štěstím sytí tvůj život, jak orlu se obnovuje tvé mládí.
102:6 Hospodin koná spravedlivé skutky, zjednává právo všem utlačeným.
102:7 Oznámil své plány Mojžíšovi, izraelským synům své skutky.
102:8 Hospodin je milosrdný a milostivý, shovívavý a nad míru dobrotivý.
102:9 Nechce se přít ustavičně ani se hněvat navěky.
102:10 Nejedná s námi podle našich hříchů ani podle našich vin nám neodplácí.
102:11 Jak vysoko je nebe nad zemí, tak je velká jeho láska k těm, kdo se ho bojí.
102:12 Jak vzdálen je východ od západu, tak vzdaluje od nás naše nepravosti.
102:13 Jako se smilovává otec nad syny, tak se smilovává Hospodin nad těmi, kdo se ho bojí.
102:14 Neboť on ví, z čeho jsme utvořeni, má v paměti, že jsme jen prach.
102:15 Dni člověka jsou jako tráva, kvete jako polní květ.
102:16 Sotva jej vítr ovane – již ho není, nezbude po něm ani stopa.
102:17 Hospodinova láska však od věků na věky pro všechny, kdo se ho bojí, a jeho spravedlnost jde z dětí na děti
102:18 pro ty, kteří zachovávají jeho smlouvu, kteří pamatují na jeho přikázání tím, že je plní.
102:19 Hospodin si zřídil na nebi trůn a všechno řídí jeho vláda.
102:20 Velebte Hospodina, všichni jeho andělé, mocní silou, dbalí jeho rozkazů, poslušní na jeho slovo.
102:21 Velebte Hospodina, všechny jeho zástupy, jeho služebníci, kteří plníte jeho vůli!
102:22 Velebte Hospodina, všechna jeho díla, na všech místech jeho moci: veleb, duše má, Hospodina!