93:1 Bože, mstiteli, Hospodine, Bože, mstiteli, objev se!
93:2 Povstaň, ty, který soudíš zemi, dej odplatu zpupným!
93:3 Jak dlouho budou bezbožníci, Hospodine, jak dlouho budou bezbožníci jásat?
93:4 Tlachají, drze mluví, vychloubají se všichni zlosynové.
93:5 Hospodine, šlapou po tvém lidu a tvé dědictví trýzní.
93:6 Vdovy a přistěhovalce vraždí, sirotky zabíjejí.
93:7 říkají: „Hospodin nevidí, nevšímá si toho Bůh Jakubův.“
93:8 Dejte pozor, pošetilci z lidu, nerozumní, kdy dostanete rozum?
93:9 Že by neslyšel, kdo vsadil ucho? Že by neviděl, kdo utvořil oko?
93:10 Že by nepotrestal, kdo vychovává národy, kdo učí lid moudrosti?
93:11 Hospodin zná myšlenky lidí: jsou věru marné.
93:12 Šťastný člověk, jehož vychováváš, Hospodine, a ve svém zákoně vyučuješ,
93:13 abys mu popřál klidu od zlých časů, dokud se nevykope jáma pro bezbožného.
93:14 Neboť nezavrhne Hospodin svůj národ a své dědictví neopustí.
93:15 Ale právo se vrátí ke spravedlnosti, následovat ji budou všichni upřímného srdce.
93:16 Kdo se mě zastane proti zločincům, kdo pro mě povstane na zlosyny?
93:17 Kdyby mně Hospodin nepomáhal, brzo by odpočívala duše má v tichu smrti.
93:18 Jen si pomyslím: „Má noha je vratká“, už mě podpírá, Hospodine, tvá milost.
93:19 Když se mi v nitru rozmnoží starosti, tvá útěcha vzpruží mou duši.
93:20 Spojí se s tebou stolec zkázy, který týrá pod zdáním práva?
93:21 Vrhají se na život spravedlivého a nevinnou krev odsuzují.
93:22 Hospodin mi bude jistě útočištěm, můj Bůh bude má záchranná skála.
93:23 Odplatí jim jejich nepravost a zahubí je jejich vlastní zlobou, zahubí je Hospodin, náš Bůh.