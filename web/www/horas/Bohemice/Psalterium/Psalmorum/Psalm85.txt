85:1 Modlitba. Od Davida. Nakloň, Hospodine, svůj sluch a vyslyš mě, vždyť jsem ubohý a chudý.
85:2 Zachovej mou duši, neboť jsem ti oddán, pomoz svému služebníku, který v tebe doufá.
85:3 Ty jsi můj Bůh, smiluj se nade mnou, Pane, neboť stále k tobě volám. Obvesel život svého služebníka, neboť k tobě, Pane, pozvedám svou duši.
85:5 Tys totiž, Pane, dobrý a shovívavý, nejvýš milosrdný ke všem, kdo volají k tobě.
85:6 Vyslyš, Hospodine, mou modlitbu, všimni si hlasu mé snažné prosby.
85:7 V den svého soužení k tobě volám, ty mě přec vyslyšíš!
85:8 Nikdo mezi bohy se ti nevyrovná, Pane, nic se nepodobá tvým skutkům.
85:9 Všechny národy, které jsi učinil, přijdou, budou se ti klanět, Pane, a velebit tvé jméno.
85:10 Protože tys velký a činíš divy, ty jediný jsi Bůh.
85:11 Pouč mě o své cestě, Hospodine, abych kráčel v tvé pravdě, veď mé srdce, aby se bálo tvého jména.
85:12 Chci tě chválit, Pane, můj Bože, celým svým srdcem a věčně velebit tvé jméno.
85:13 Neboť veliká byla ke mně tvá láska a z hlubin podsvětí jsi vytrhl mou duši.
85:14 Bože, povstali proti mně zpupní lidé a tlupa násilníků mi ukládá o život, neberou na tebe ohled.
85:15 Ty však jsi, Pane, Bůh milosrdný a milostivý, váhavý k hněvu, svrchovaně laskavý a věrný.
85:16 Obrať se ke mně a smiluj se nade mnou, uděl sílu svému služebníku a zachraň syna své služebnice.
85:17 Dej mi znamení své přízně, ať to vidí, kdo mě nenávidí, a zahanbí se, že ty, Hospodine, jsi mi pomohl a potěšil mě.