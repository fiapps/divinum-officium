104:1 Oslavujte Hospodina, vzývejte jeho jméno, hlásejte mezi národy jeho díla.
104:2 Zpívejte mu, hrejte mu, vypravujte o všech jeho divech!
104:3 Honoste se jeho svatým jménem, ze srdce ať se radují, kdo hledají Hospodina!
104:4 Uvažujte o Hospodinu a jeho moci, hledejte stále jeho tvář!
104:5 Pamatujte na divy, které učinil, na jeho zázraky a rozsudky jeho úst,
104:6 potomstvo Abraháma, jeho služebníka, synové Jakuba, jeho vyvoleného!
104:7 Hospodin sám je náš Bůh, po celé zemi platí jeho rozhodnutí.
104:8 Pamatuje věčně na svoji smlouvu, na slib, který ustanovil pro tisíc pokolení,
104:9 na smlouvu, kterou sjednal s Abrahámem, na svou přísahu Izákovi.
104:10 Jako závazek to stanovil Jakubovi, Israelovi jako věčnou smlouvu.
104:11 Řekl: „Tobě dám kananejskou zemi v dědičný úděl.“
104:12 I když jich bylo počtem málo, nemnoho, a byli v zemi přistěhovalci,
104:13 putovali od národa k národu, z jednoho království k jinému kmeni,
104:14 nedopustil, aby je kdo utlačoval a kvůli nim trestal krále:
104:15 „Nedotýkejte se mých pomazaných, neubližujte mým prorokům!“
104:16 Přivolal na zemi hlad, zbavil je chleba.
104:17 Poslal před nimi muže, Josef byl prodán za otroka.
104:18 Sevřeli pouty jeho nohy, do želez jeho hrdlo, dokud se nesplnil jeho výrok, 
104:19 Hospodinovo slovo jej ověřilo. Král poslal, a osvobodil ho, vládce národů ho propustil.
104:21 Ustanovil ho pánem svého domu a vládcem veškerého svého majetku,
104:22 aby vychovával knížata, jak uzná za vhodné, a jeho rádce učil moudrosti.
104:23 Tehdy přišel Izrael do Egypta a Jakub se stal hostem v Chámově zemi.
104:24 Nadmíru pak rozmnožil svůj národ a dal mu větší sílu než jeho protivníkům.
104:25 Zvrátil jim srdce, že nenáviděli jeho národ, že lstivě jednali s jeho služebníky.
104:26 Tehdy poslal Mojžíše, svého služebníka, Áróna, jehož si vyvolil.
104:27 Dělali mezi nimi jeho divy a zázraky v Chámově zemi.
104:28 Seslal temnoty a nastala tma, ale oni odpírali jeho slovům.
104:29 Proměnil v krev jejich vody a zahubil jim ryby.
104:30 Jejich země se hemžila žabami, vnikly i do komnat jejich králů.
104:31 Rozkázal a přiletěla hejna much, komáři byli v celém jejich kraji.
104:32 Místo deště dal jim krupobití, plameny ohně v jejich zemi.
104:33 Potloukl jim révu i fíky, polámal stromy na jejich území.
104:34 Rozkázal a přiletěly kobylky a sarančat nespočetné spousty.
104:35 Zhltaly všechnu zeleň v jejich zemi, zhltaly jim plodiny obilí.
104:36 Pobil všechny prvorozené v jejich zemi, prvotiny veškeré jejich mužné síly.
104:37 Potom své vyvedl se stříbrem a zlatem, nebylo nemocných v jejich kmenech.
104:38 Egypťané se radovali, že odcházejí, neboť hrůza z nich padla na ně.
104:39 Rozestřel oblak, aby je chránil, oheň, aby svítil v noci.
104:40 Projevili žádost, i poslal jim křepelky a sytil je chlebem z nebe.
104:41 Rozrazil skálu, a vytryskla voda, valila se pouští jak řeka.
104:42 Neboť pamatoval na své svaté slovo, které dal Abrahámovi, svému služebníku.
104:43 V radosti vyvedl svůj národ, s jásotem své vyvolené.
104:44 Dal jim pohanské země, zmocnili se majetku národů,
104:45 aby zachovávali jeho zákony a dbali jeho nařízení.