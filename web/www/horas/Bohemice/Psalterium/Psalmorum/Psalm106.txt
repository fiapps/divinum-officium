106:1 Oslavujte Hospodina, neboť je dobrý, jeho milosrdenství trvá navěky.
106:2 Tak ať mluví vykoupení Hospodinem, ti, které vykoupil z nepřátelské moci,
106:3 které shromáždil ze zemí, od východu a od západu, ze severu a z jihu.
106:4 Bloudili na stepi, po pustině, nenašli cestu k městu, kde by mohli bydlet.
106:5 Hladověli a žíznili, život v nich chřadl.
106:6 Tu volali ve své tísni k Hospodinu, a on je z jejich úzkostí vysvobodil.
106:7 Vedl je pravou cestou, aby došli do města, kde by mohli bydlet.
106:8 Ať chválí Hospodina za jeho milosrdenství, za jeho divy k dobru lidí,
106:9 neboť žíznivou duši ukojil, hladovou duši naplnil dobrými věcmi.
106:10 Seděli v hlubokých temnotách, spoutáni železem a strastí,
106:11 neboť se vzepřeli Božím příkazům, pohrdli úradkem Nejvyššího.
106:12 Proto jim pokořil srdce útrapou, potáceli se, ale nikdo jim nepomohl.
106:13 Tu volali ve své tísni k Hospodinu, a on je z jejich úzkostí vysvobodil.
106:14 Vyvedl je z hlubokých temnot a roztrhl jejich pouta.
106:15 Ať chválí Hospodina za jeho milosrdenství, za jeho divy k dobru lidí,
106:16 neboť vylomil bronzové brány a železné závory rozbil.
106:17 Chřadli pro svou nepravost a souženi byli pro své viny;
106:18 z duše se jim zhnusil každý pokrm a přiblížili se až k branám smrti.
106:19 Tu volali ve své tísni k Hospodinu, a on je z jejich úzkostí vysvobodil.
106:20 Poslal své slovo a uzdravil je, zachránil je ze záhuby.
106:21 Ať chválí Hospodina za jeho milosrdenství, za jeho divy k dobru lidí.
106:22 Nechť podají děkovné oběti, nechť vypravují s jásotem o jeho skutcích.
106:23 Pustili se po lodích na moře, sháněli obchody po širých vodách.
106:24 Viděli Hospodinova díla a na širém moři jeho divy.
106:25 Rozkázal a vyvolal bouřlivý vítr, který do výše vzdouval vlny.
106:26 Stoupali až k nebi, sestupovali do propastí, jejich duše se třásla v nebezpečí.
106:27 Potáceli se, vrávorali jak opilí, veškerá jejich zručnost byla v koncích.
106:28 Tu volali ve své tísni k Hospodinu, a on je z jejich úzkostí vysvobodil.
106:29 Uklidnil bouři v tichý vánek, a utišily se mořské vlny.
106:30 Radovali se, že se uklidnily, a dovedl je do vytouženého přístavu.
106:31 Ať chválí Hospodina za jeho milosrdenství, za jeho divy k dobru lidí;
106:32 nechť ho oslavují v shromáždění lidu, nechť ho velebí ve sboru starších.
106:33 Změnil řeky v pustinu a prameny vod ve vyprahlou zemi,
106:34 plodný kraj v solnou step pro zlobu jeho obyvatel.
106:35 Změnil poušť ve vodní pláň, vyprahlou zemi v prameny vod.
106:36 Usadil tam hladové a vystavěli si město k přebývání.
106:37 Oseli pole, založili vinice, domohli se hojné úrody.
106:38 Požehnal jim, a velmi se rozmnožili, nezmenšil počet jejich dobytka.
106:39 Avšak ubylo jich, dostali se do bídy tlakem neštěstí a útrapami.
106:40 Ale ten, který vylévá potupu na knížata a dává jim bloudit neschůdnou pouští,
106:41 pozdvihl chudáka z bídy a rodiny rozmnožil jako stáda.
106:42 Vidí to spravedliví a radují se, každá zloba zavře svá ústa.
106:43 Kdo je moudrý, aby to sledoval, kdo pochopí Hospodinovu lásku?
