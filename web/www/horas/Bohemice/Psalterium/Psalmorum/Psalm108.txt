108:2 Nemlč, Bože, má chválo, neboť otevřeli na mě bezbožná a lstivá ústa, jazykem lživým se mnou hovořili,
108:3 nenávistnými slovy mě zahrnuli, napadli mě bez příčiny.
108:4 Za mou lásku na mě žalovali, já jsem se však modlil.
108:5 Zlým za dobré mi odplatili, nenávistí za mou lásku.
108:6 Pošli na něho zločince, žalobce ať mu stojí po pravici!
108:7 Ze soudu ať vyjde jako viník, jeho prosba ať se pokládá za provinění!
108:8 Ukrať mu dny života, jeho úřad ať dostane jiný!
108:9 Ať osiří jeho děti, ať ovdoví jeho žena!
108:10 Jak žebráci ať se toulají jeho děti, ze svých zbořených domů ať jsou vypuzeny!
108:11 Lichvář ať urve vše, co mu patří, cizí lidé ať rozchvátí, co získal!
108:12 Ať mu nikdo neprokáže soucit, ať se nikdo nesmiluje nad jeho sirotky!
108:13 Jeho potomstvo buď vyhubeno, jejich jméno ať zanikne v druhém pokolení!
108:14 Hospodin ať pamatuje na vinu jeho otců a hřích jeho matky ať není zahlazen:
108:15 ať jsou stále před Hospodinem, ať zničí ze země památku na ně!
108:16 Vždyť nedbal na to, aby prokazoval lásku, ale stíhal chudáka a ubožáka i skleslého srdcem, aby ho zabil.
108:17 Miloval kletbu – ať ho tedy stihne, nechtěl požehnání – ať ho tedy mine!
108:18 Ať se obleče do kletby jako do šatů, ať vnikne jako voda do jeho útrob, jako olej do jeho kostí!
108:19 Ať je mu rouchem, v které se halí, pásem, kterým se stále podkasává!
108:20 To buď odměna od Hospodina mým žalobníkům, těm, kteří proti mně zle mluví!
108:21 Ty pak, Hospodine, Pane, zastaň se mě pro své jméno, vysvoboď mě, vždyť tvá láska je dobrotivá!
108:22 Já jsem totiž chudák a ubožák, srdce se mi svíjí v nitru.
108:23 Tratím se jako stín, když se dlouží, jsem unášen jako kobylka větrem.
108:24 Od postu se mi chvějí kolena, hubne a chřadne mé tělo.
108:25 Stal jsem se jim pro smích, když mě vidí, posměšně kývají hlavou.
108:26 Pomoz mi, Hospodine, můj Bože, zachraň mě podle svého slitování!
108:27 Ať poznají, že je to tvá ruka, že tys to učinil, Hospodine!
108:28 Ať si proklínají, ty však žehnej; moji protivníci ať jsou zahanbeni, tvůj služebník však ať má radost!
108:29 Moji pronásledovatelé ať se odívají hanbou, ať se halí potupou jako pláštěm!
108:30 Velmi budu oslavovat Hospodina svými ústy, uprostřed velkého zástupu ho budu chválit,
108:31 neboť stanul chudákovi po pravici, aby ho zachránil před soudci.
