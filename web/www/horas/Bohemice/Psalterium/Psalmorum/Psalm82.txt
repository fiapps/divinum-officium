82:2 Bože, nemlč, nebuď netečný a neodpočívej, Bože!
82:3 Vždyť hle, tvoji nepřátelé se bouří, kdo tě nenávidí, zvedají hlavu.
82:4 Proti tvému lidu osnují pikle a radí se proti tvým chráněncům.
82:5 říkají: „Pojďme a vyhubme je, že přestanou být národem, ať se už ani nevzpomene na jméno Israel!“
82:6 Ano, svorně se radí, proti tobě sjednávají smlouvu:
82:7 Tábory Edomitů a Ismaelitů, Moabité i Agareni,
82:8 Gebalité, Amonité i Amalečané, Filišťané s obyvateli Tyru.
82:9 Také Asyřané se k nim přidružili, nabídli paže Lotovým synům.
82:10 Jednej s nimi jako s Midjanity, jako se Sisarou a Jabinem u potoka Kišon,
82:11 kteří byli zahubeni u Endoru, stali se mrvou pro zem.
82:12 Nalož s jejich velmoži jak s Orebem a Zebem, jak se Zebachem a Salmunem, se všemi jejich vůdci,
82:13 kteří řekli: „Zaberme si Boží kraje!“
82:14 Bože můj, ať jsou jako chomáč smetí, jako sláma hnaná větrem!
82:15 Jak oheň, který spaluje lesy, a jako plamen, který sežehuje hory,
82:16 tak je zažeň svou bouří a zastraš je svým vichrem!
82:17 Naplň jim tvář hanbou, aby hledali tvé jméno, Hospodine!
82:18 Nechť se zastydí a poděsí navždy, až se zahanbí a zhynou!
82:19 Nechť poznají, že tvé jméno je Hospodin, že ty jediný jsi Nejvyšší nad celou zemí!