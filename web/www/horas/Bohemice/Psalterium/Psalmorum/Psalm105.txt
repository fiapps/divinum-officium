105:1 Oslavujte Hospodina, neboť je dobrý, jeho milosrdenství trvá navěky.
105:2 Kdo vylíčí mocné Hospodinovy činy, kdo vypoví všechnu jeho slávu?
105:3 Blaze těm, kteří dbají práva, spravedlivě jednají v každé době.
105:4 Pamatuj na mě, Hospodine, pro náklonnost k svému lidu, ujmi se mě a pomoz mi,
105:5 abych se těšil ze štěstí tvých vyvolených, abych se radoval z radosti tvého lidu, abych se chlubil spolu s tvým dědictvím.
105:6 Hřešili jsme jako naši otcové, páchali jsme nepravost, jednali bezbožně.
105:7 Naši otcové v Egyptě nechápali tvé divy, neměli na paměti množství tvých dobrodiní,
105:7 Ale vzepřeli se proti Nejvyššímu u Rudého moře.
105:8 Přece však je zachránil pro své jméno, aby ukázal svou moc.
105:9 Pohrozil Rudému moři, a vyschlo, vedl je mezi vlnami jako po pevné zemi.
105:10 Zachránil je z moci toho, jenž je nenáviděl, vyprostil je z moci nepřítele.
105:11 Vody zatopily jejich protivníky, nezůstal z nich ani jeden.
105:12 Tu uvěřili jeho slovům a zpívali mu píseň chvály.
105:13 Brzy však zapomněli na jeho skutky, nevyčkali jeho rozhodnutí.
105:14 Dali se strhnout žádostivostí na poušti, pokoušeli Boha na pustině.
105:15 Splnil jim jejich žádost, ale poslal na ně i nakažlivou nemoc.
105:16 V táboře záviděli Mojžíšovi a Árónovi, zasvěcenému Hospodinu.
105:17 Otevřela se země a pohltila Datana, zavřela se nad Abiramovou tlupou.
105:18 V jejich tlupě vzplanul oheň, plamen spálil bezbožníky.
105:19 Zhotovili si tele u Chorebu a klaněli se modle ulité z kovu.
105:20 Zaměnili tak svoji Slávu za sochu býka, který požírá trávu.
105:21 Zapomněli na Boha, který je zachránil, který v Egyptě vykonal divy, zázraky v Chámově zemi, úžasné skutky u Rudého moře.
105:23 Rozhodl se, že je zničí, kdyby se Mojžíš, jeho vyvolený, u něho nepřimlouval; 
105:24 Aby odvrátil jeho hněv, jímž je chtěl zhubit. Pohrdli vytouženou zemí; 
105:25 Nevěřili jeho slovu. Reptali ve svých stanech, neposlouchali Hospodinova hlasu.
105:26 Proto jim přísahal pozdviženou rukou, že je zničí na poušti,
105:27 že jejich potomstvo rozptýlí mezi národy, že je rozpráší do cizích zemí.
105:28 Přidali se k Bál Peorovi, jedli oběti mrtvých bohů.
105:29 Dráždili Hospodina svými zločiny, proto je stihla pohroma.
105:30 Tu povstal Pinchas a zjednal spravedlnost. Pohroma přestala.
105:31 Připočetlo se mu to k zásluze po všechna pokolení na věčné časy.
105:32 Popudili ho u vod protimluvu v Meribě, zle se vedlo Mojžíšovi jejich vinou, neboť rozhořčili jeho mysl;
105:33 Že svými rty nerozvážně mluvil. Nevyhubili národy, jak jim Hospodin rozkázal,
105:35 ale smísili se s pohany a naučili se jejich skutkům. Uctívali jejich modly, a ty se jim staly léčkou.
105:37 Obětovali své syny i své dcery zlým duchům.
105:38 Prolévali nevinnou krev, krev svých synů a dcer, které obětovali kananejským modlám. Země byla poskvrněna krví,
105:39 znečistili se svými skutky a zpronevěřili se svými zločiny.
105:40 Tu vzplanul hněv Hospodinův proti jeho národu a zošklivil si své dědictví.
105:41 Proto je vydal do moci pohanů, vládli jim ti, kteří je nenáviděli.
105:42 Utiskovali je nepřátelé, museli se sklonit pod jejich ruku.
105:43 Mnohokrát je vysvobodil, oni ho však roztrpčovali svými pletichami, proto byli pokořeni pro své viny.
105:44 Ale shlédl na jejich soužení, když slyšel jejich prosbu.
105:45 Rozpomenul se kvůli nim na svoji smlouvu a slitoval se pro své velké milosrdenství.
105:46 Vzbudil k nim soucit u všech, kteří je přivedli do zajetí.
105:47 Vysvoboď nás, Hospodine, náš Bože, a shromáždi nás z pohanských zemí; 
105:47 Abychom chválili tvé svaté jméno a chlubili se tvou slávou.
105:48 Požehnaný Hospodin, Bůh Israelův, od věků až na věky! Všechen lid ať řekne: „Amen!“
