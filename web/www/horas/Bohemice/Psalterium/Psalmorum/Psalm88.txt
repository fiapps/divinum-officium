88:2 Navěky chci zpívat o Hospodinových milostech. 
88:2 Po všechna pokolení hlásat svými ústy tvou věrnost.
88:3 Řekl jsi totiž: „Navěky je založena milost.“ Na nebi jsi upevnil svou věrnost.
88:4 „Smlouvu jsem sjednal se svým vyvoleným, přísahal jsem Davidovi, svému služebníku:
88:5 Navěky zajistím tvůj rod a tvůj trůn zbuduji pro všechna pokolení.“
88:6 Nebesa oslavují tvé divy, Hospodine, a tvou věrnost shromáždění svatých.
88:7 Neboť kdo se může v oblacích rovnat Hospodinu, kdo z Božích synů se podobá Pánu?
88:8 Bůh je strašný ve sboru svatých, veliký a hrozný nad všechny kolem sebe.
88:9 Hospodine, Bože zástupů, kdo je jako ty? Mocný jsi, Hospodine, a tvá věrnost tě obklopuje.
88:10 Ty vládneš nad nezkrotným mořem, ty poutáš jeho vzduté vlny.
88:11 Tys probodl a rozdupal Rahab, svým silným ramenem jsi rozptýlil své nepřátele.
88:12 Tvá jsou nebesa, tvá je i země, založil jsi svět a vše, co jej plní.
88:13 Sever i jih jsi stvořil, Tábor a Hermon plesají v tvém jménu.
88:14 Tvé rámě je mocné, silná je tvá ruka, zdvižena tvá pravice.
88:15 Spravedlnost a právo jsou základem tvého trůnu, milost a věrnost před tebou kráčejí.
88:16 Šťastný je lid, který dovede oslavovat, chodí, Hospodine, v záři tvé tváře. V tvém jménu jásají ustavičně a honosí se tvou spravedlností.
88:18 Neboť ty jsi leskem jejich moci a tvou přízní roste naše síla.
88:19 Vždyť náš vladař náleží Hospodinu, náš král Svatému Izraele.
88:20 Kdysi ve vidění jsi mluvil ke svým zbožným a řekls: „Jinochu jsem dal přednost před bojovníkem, povýšil jsem vyvoleného z lidu.
88:21 Nalezl jsem Davida, svého služebníka, pomazal jsem ho svým svatým olejem,
88:22 pevně ho drží má ruka i mé rámě ho posiluje.
88:23 Nepřítel ho neoklame, zvrácený člověk ho nepokoří.
88:24 Zničím před ním jeho protivníky a pobiji ty, kdo ho nenávidí.
88:25 Má věrnost a láska ho budou provázet, ve jménu mém zmohutní jeho síla.
88:26 Položím jeho ruku na moře a na řeky jeho pravici.
88:27 On mě bude vzývat: Ty jsi můj otec, můj Bůh a skála mé spásy.
88:28 Já pak ho ustanovím prvorozeným synem, nejvyšším mezi králi země.
88:29 Navěky mu zachovám svou milost, má smlouva s ním platit nepřestane.
88:30 Dám věčné trvání jeho rodu, jeho trůn bude jako věk nebes.
88:31 Jestliže jeho synové opustí můj zákon a nebudou jednat podle mých příkazů,
88:32 jestliže poskvrní má ustanovení a nezachovají má přikázání:
88:33 potrestám metlou jejich nepravost a ranami jejich provinění.
88:34 Svou milost mu však neodejmu a svou věrnost neporuším.
88:35 Nezapřu svoji smlouvu, výrok svých rtů nepozměním.
88:36 Jednou provždy jsem přísahal při své svatosti, jistě nezalžu Davidovi.
88:37 Jeho potomstvo potrvá navěky, jeho trůn bude přede mnou jako slunce, jako měsíc, který je upevněn navěky, věrný svědek na nebi.“
88:39 A přece jsi zamítl a zavrhl, zanevřels na svého pomazaného.
88:40 Pohrdl jsi smlouvou svého služebníka, jeho korunu znesvětils v prachu.
88:41 Pobořils všechny jeho hradby, jeho tvrze proměnils v trosky.
88:42 Každý, kdo šel kolem, ho oloupil, svým sousedům zůstal pro smích.
88:43 Povýšil jsi pravici jeho protivníků, rozveselils všechny jeho nepřátele.
88:44 Otupil jsi ostří jeho meče a nepomohl jsi mu v boji.
88:45 Nechals vyblednout jeho lesk a jeho trůn jsi povalil na zem.
88:46 Ukrátils dny jeho mladistvé svěžesti, zahrnul jsi ho hanbou.
88:47 Jak dlouho, Hospodine? Chceš se stále skrývat? Bude tvůj hněv hořet jak oheň?
88:48 Uvaž, jak krátký mám život, jak pomíjivé stvořils všechny lidi!
88:49 Žije někdo, kdo by neuzřel smrti? Kdo by se zachránil z moci podsvětí?
88:50 Kde jsou, Pane, tvé bývalé milosti, které jsi přísahal Davidovi při své věrnosti?
88:51 Pamatuj, Pane, na potupu svých služebníků, nosím v klíně všechna nepřátelství národů,
88:52 jimiž tupí, Hospodine, tvoji nepřátelé, jimiž tupí jednání tvého pomazaného.
88:53 Požehnán buď Hospodin navěky! Staň se! Staň se!