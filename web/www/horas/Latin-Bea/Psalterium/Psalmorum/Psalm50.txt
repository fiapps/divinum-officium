(Peccatoris pænitentis confessio, promissio, preces)
50:3a Miserére mei, Deus, * secúndum misericórdiam tuam;
50:3b Secúndum multitúdinem miseratiónum tuárum * dele iniquitátem meam.
50:4 Pénitus lava me a culpa mea, * et a peccáto meo munda me.
50:5 Nam iniquitátem meam ego agnósco, * et peccátum meum coram me est semper.
50:6 Tibi soli peccávi et, quod malum est coram te, feci, * ut manifestéris justus in senténtia tua, rectus in judício tuo.
50:7 Ecce, in culpa natus sum, * et in peccáto concépit me mater mea.
50:8 Ecce, sinceritáte cordis delectáris, * et in præcórdiis sapiéntiam me doces.
50:9 Aspérge me hyssópo, et mundábor; * lava me, et super nivem dealbábor.
50:10 Fac me audíre gáudium et lætítiam, * exsúltent ossa quæ contrivísti.
50:11 Avérte fáciem tuam a peccátis meis, * et omnes culpas meas dele.
50:12 Cor mundum crea mihi, Deus, * et spíritum firmum rénova in me.
50:13 Ne projéceris me a fácie tua, * et spíritum sanctum tuum ne abstúleris a me.
50:14 Redde mihi lætítiam salútis tuæ, * et spíritu generóso confírma me.
50:15 Docébo iníquos vias tuas, * et peccatóres ad te converténtur.
50:16 Líbera me a pœna sánguinis, Deus, Deus salvátor meus: * exsúltet lingua mea de justítia tua.
50:17 Dómine, lábia mea apéries, * et os meum annuntiábit laudem tuam.
50:18 Neque enim sacrifício delectáris; * et holocáustum, si darem, non acceptáres.
50:19 Sacrifícium meum, Deus, spíritus contrítus, * cor contrítum et humiliátum, Deus, non despícies.
50:20 Benígne fac, Dómine, pro bonitáte tua, erga Sion, * ut reædífices muros Jerúsalem.
50:21 Tunc acceptábis sacrifícia legítima, oblatiónes et holocáusta, * tunc ófferent super altáre tuum vítulos.
