8:1 Hospodine, Pane náš, * jak podivuhodné je tvé jméno po veškeré zemi!
8:2 Jeť vysoko na nebi * tvoje sláva.
8:3 Se rtů nemluvňat a kojenců vyvozuješ si mocnou chválu na vzdory svým nepřátelům, * bys umlčel odpůrce, protivníky.
8:4 Hledím-li na nebesa tvoje, jež jsou dílo tvojich prstů, * na měsíc, na hvězdy, které jsi upevnil.
8:5 Co je člověk, že si ho všímáš, * nebo smrtelník, že o něj pečuješ?
8:6 Učinils rovna ho bezmála andělu, slávou a ctí jsi ho korunoval.
8:7 Ustanovils ho nad díly rukou svých, všecko jsi podřídil jeho nohám: * všecek brav a hovězí skot, ano i zvířata polní;
8:8 nebeské ptactvo a ryby mořské, cokoli prochází cestami moře.
8:9 Hospodine, Pane náš, * jak podivuhodné je tvé jméno po veškeré zemi!
