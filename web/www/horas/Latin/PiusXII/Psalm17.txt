17:2 Díligo te, Dómine, fortitúdo mea, * Dómine, petra mea, arx mea, liberátor meus,
17:2 Deus meus, rupes mea, * in quam confúgio,
17:3 Clípeus meus, cornu salútis meæ, * præsídium meum!
17:4 Laudábilem invocábo Dóminum, * et ab inimícis meis salvus ero.
17:5 Circumdedérunt me fluctus mortis * et torréntes perniciósi terruérunt me;
17:6 Funes inférni circumpléxi sunt me, * invasérunt me láquei mortis:
17:7 In tribulatióne mea invocávi Dóminum, * et ad Deum meum clamávi;
17:8 Et audivit de templo suo vocem meam, * et clamor meus introivit in aures ejus.
17:9 Et concussa est et contremuit terra,  fundamenta montium conturbata sunt * et concussa sunt, quia flagrabat ira.
17:10 Ascendit fumus e naribus ejus, et ignis ex ore ejus consumens, * carbones ab eo succensi.
17:11 Et inclinavit cælos et descendit, * et atrum nubilum erat sub pedibus ejus.
17:12 Et vectus est super equum pinnatum et volavit, * et ferebatur super alas venti.
17:13 Induit tenebras ut velamentum, * ut tegumentum aquam tenebrosam, nubila densa.
17:14 Ob fulgorem in conspectu ejus, * exarserunt carbones igniti.
17:15 Et intonuit de cælo Dominus; * et Altissimus emisit vocem suam,
17:16 Et misit sagittas suas et dissipavit eos, * fulgura multa, et profligavit eos.
17:16 Et apparuerunt fontes alvei maris, * et nudata sunt fundamenta orbis terrarum,
17:16 Ab increpatione Domini, * a flatu spiritus iræ ejus.
17:17 Extendit manum ex alto:  prehendit me, * extraxit me de aquis multis.
17:18 Eripuit me de inimico meo fortissimo, * et ab osoribus meis, qui erant me validiores.
17:19 Invadebant me die mihi funesto, * sed Dominus factus est præsidium mihi,
17:20 Et eduxit me in campum spatiosum, * salvum me fecit, quia diligit me.
17:21 Rependit mihi Dominus secundum justitiam meam, * secundum puritatem manuum mearum retribuit mihi.
17:22 Quia custodivi vias Domini * nec peccando recessi a Deo meo,
17:23 Quia omnia mandata ejus præ oculis habui, * et præcepta ejus a me non removi,
17:24 Sed fui integer coram eo, * et a culpa servavi me.
17:25 Et retribuit mihi Dominus secundum justitiam meam, * secundum puritatem manuum mearum coram oculis ejus.
17:26 Erga virum pium ostendis te pium, * erga integrum integre agis,
17:27 Erga purum te monstras purum, * erga versutum te præbes prudentem.
17:28 Nam tu populum humilem salvum facis, * oculos autem elatos affligis.
17:29 Nam tu splendere facis lucernam meam, Dómine; * Deus meus, illuminas tenebras meas.
17:30 Nam per te incurro in turmas hostiles, * et per Deum meum transilio murum.
17:31 Dei via est integra,  eloquium Domini igne probatum, * ipse clipeus est omnibus confugientibus ad eum.
17:32 Quisnam est deus præter Dóminum? * Aut quæ petra præter Deum nostrum?
17:33 Deus, qui præcinxit me fortitudine * et fecit integram viam meam,
17:34 Qui celeres fecit pedes meos ut pedes cervarum, * et super excelsa statuit me,
17:35 Qui exercuit manus meas ad prœlium, * et ad arcum æreum tendendum bracchia mea.
17:36 Et dedisti mihi clipeum tuum salvantem, * et dextera tua sustentavit me,
17:37 Et sollicitudo tua * grandem me fecit.
17:38 Latam fecisti viam gressibus meis, * nec vacillarunt pedes mei.
17:39 Insequabar inimicos meos et apprehendebam illos * nec revertebar, donec confeceram eos.
17:40 Confregi illos nec potuerunt surgere, * ceciderunt sub pedibus meis.
17:41 Et præcinxisti me fortitudine ad prœlium, * et resistentes mihi sub me curvasti,
17:42 Et inimicos meos in fugam vertisti, * et, qui oderunt me, disperdidisti.
17:43 Clamaverunt — neque erat qui salvos faceret; * ad Dóminum — neque eos audivit.
17:44 Et disjeci eos ut pulverem ante ventum, * ut lutum platearum contudi eos.
17:45 Eripuisti me de contentionibus populi, * caput nationum me constituisti.
17:46 Populus, quem non noveram, servivit mihi, * ad primum auditum obœdivit mihi;
17:47 Alienigenæ blanditi sunt mihi. * Alienigenæ palluerunt, exierunt trementes ex arcibus suis.
17:48 Vivat Dominus, et benedicta sit Petra mea, * et laudibus extollatur Deus, salvator meus,
17:49 Deus qui dedit ultionem mihi * et populos mihi subjecit;
17:50 Qui liberasti me ab inimicis meis, et super resistentes mihi extulisti me, * a viro violento me eripuisti.
17:51 Propterea celebrábo te in nationibus, Dómine, * et nomini tuo psalmum dicam:
17:51 Qui magnas victorias dedisti regi tuo et misericordiam fecisti uncto tuo, * Davidi et semini ejus in ætérnum.
