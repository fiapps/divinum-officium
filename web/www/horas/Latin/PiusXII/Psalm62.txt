62:1 Deus, Deus meus es: * sollícite te quæro;
62:2 Te sitit ánima mea, * desíderat te caro mea,
62:3 Ut terra árida et sítiens, sine aqua. * sic in sanctuário contémplor te, ut vídeam poténtiam tuam et glóriam tuam.
62:4 Quia mélior est grátia tua quam vita, * lábia mea prædicábunt te.
62:5 Sic benedícam tibi in vita mea: * in nómine tuo attóllam manus meas.
62:6 Sicut ádipe et pinguédine satiábitur ánima mea, * et lábiis exsultántibus laudábit os meum,
62:7 Cum memor ero tui super stratum meum, in vigíliis meditábor de te. * Etenim factus es adjútor meus,
62:8 Et in umbra alárum tuárum exsúlto: adhǽret ánima mea tibi, * me susténtat déxtera tua.
62:9 Qui autem pérdere quærunt ánimam meam, introíbunt in profúnda terræ. * Tradéntur in manus gládii, pórtio vúlpium erunt.
62:10 Rex vero lætábitur in Deo, gloriábitur omnis qui jurat per eum, * quia obstruétur os loquéntium iníqua.
