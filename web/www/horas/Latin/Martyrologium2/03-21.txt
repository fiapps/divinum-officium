Duodecimo Kalendas Aprilis
_
In monte Cassino natális sancti Benedicti Abbátis, qui in Occidénte fere collapsam Monachórum disciplínam restituit ac mirifice propagávit; cujus vitam, virtútibus et miraculis gloriosam, beátus Gregórius Papa conscripsit.
Cátanæ, in Sicília, sancti Birilli, qui, a beato Petro ordinátus Epíscopus, ibidem, cum multos Gentílium convertísset ad fidem, in ultima senectute quievit in pace.
Alexandríæ commemorátio sanctórum Mártyrum, qui, sub Constantio Imperatóre et Præfecto Philagrio, irruéntibus Ariánis et Gentilibus in Ecclésias, in die Parasceves cæsi sunt.
Eodem die sanctórum Mártyrum Philémónis et Domnini.
Alexandríæ beáti Serapiónis, Anachoretæ et Epíscopi Thmúeos, magnárum virtútum viri; qui, Arianórum furóre in exsílium actus, Confessor migrávit ad Dóminum.
In territorio Lugdunénsi sancti Lupicini Abbátis, cujus vita ob sanctitátis et miraculórum glóriam fuit illustris.
In loco Ranft, prope Sachseln, in Helvetia, sancti Nicolai de Flüe, patris familias, dein Anachoretæ, arctíssima pæniténtia et mundi contemptu insignis, ab Helvetiis pater patriæ appellati, quem Pius Papa Duodecimus Sanctórum fastis adscripsit.
