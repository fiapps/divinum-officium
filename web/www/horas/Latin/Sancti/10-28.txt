[Rank]
Ss. Simonis et Judæ Apostolorum;;Duplex 2 classis;;5.1;;ex C1

[Rank1960]
Ss. Simonis et Judæ Apostolorum;;Duplex 2 classis;;5;;ex C1

[Rule]
ex C1;
9 lectiones
Psalmi Dominica
Antiphonas horas

[Oratio]
Deus, qui nos per beatos Apóstolos tuos Simónem et Iudam ad agnitiónem tui nóminis veníre tribuísti: da nobis eórum glóriam sempitérnam et proficiéndo celebráre, et celebrándo profícere.
$Per Dominum

[Lectio1]
Incipit Epistola catholica beáti Judæ Apostoli.
!Judas 1:1-4
1 Judas, Jesu Christi servus, frater autem Jacobi, his qui sunt in Deo Patre diléctis et Christo Jesu conservátis, et vocatis. 
2 Misericórdia vobis et pax et caritas adimpleátur. 
3 Caríssimi, omnem sollicitúdinem fáciens scribéndi vobis de communi vestra salúte, necesse hábui scribere vobis: déprecans supercertari semel traditæ sanctis fidei.
4 Subintroiérunt enim quidam hómines (qui olim præscripti sunt in hoc judícium) ímpii, Dei nostri grátiam transferéntes in luxuriam, et solum Dominatórem, et Dóminum nostrum Jesum Christum negantes.

[Lectio2]
!Judas 1:5-8
5 Commonére autem vos volo, sciéntes semel ómnia, quóniam Jesus pópulum de terra Ægypti salvans, secundo eos, qui non credidérunt, pérdidit: 
6 ángelos vero, qui non servavérunt suum principátum, sed dereliquérunt suum domicílium, in judícium magni diéi, vinculis ætérnis sub calígine reservávit. 
7 Sicut Sódoma, et Gomorrha, et finítimæ civitátes simili modo exfornicátæ, et abeuntes post carnem álteram, factæ sunt exemplum, ignis æterni pœnam sustinénte;
8 simíliter et hi carnem quidem maculant, dominatiónem autem spernunt, majestátem autem blasphemant.

[Lectio3]
!Judas 1:9-13
9 Cum Michaël Archangelus cum diabolo dísputans altercarétur de Móysi corpore, non est ausus judícium inferre blasphemiæ, sed dixit: Imperet tibi Dóminus. 
10 Hi autem quæcúmque quidem ignorant, blasphemant; quæcúmque autem naturáliter, tamquam muta animália, norunt, in his corrumpúntur. 
11 Væ illis, quia in via Cain abiérunt, et erróre Bálaam mercede effúsi sunt, et in contradictióne Core periérunt! 
12 Hi sunt in epulis suis maculæ, convivántes sine timóre, semetípsos pascéntes, nubes sine aqua, quæ a ventis circumferúntur, árbores autumnales, infructuosæ, bis mortuæ, eradicátæ,
13 fluctus feri maris despumántes suas confusiónes, sidera errántia: quibus procella tenebrárum serváta est in ætérnum.

[Lectio4]
Simon Chananæus, qui et Zelótes, et Thaddæus, qui et Judas Jacobi appellátur in Evangelio, uníus ex catholicis Epistolis scriptor; hic Mesopotamiam, ille Ægyptum evangelica prædicatióne peragrávit. Postea in Pérsidem conveniéntes, cum innumerábiles fílios Jesu Christo peperissent fidemque in vastíssimis illis regiónibus et efferátis géntibus disseminassent, doctrina et miraculis, ac denique glorióso martyrio, simul sanctíssimum Jesu Christi nomen illustrarunt.

[Lectio5]
@Commune/C1:Lectio4

[Lectio6]
@Commune/C1:Lectio5

[Lectio7]
Léctio sancti Evangélii secúndum Joánnem.
!Joannes 15:17-25
In illo témpore: Dixit Jesus discípulis suis: Hæc mando vobis, ut diligátis invicem. Si mundus vos odit, scitóte quia me priórem vobis ódio hábuit. Et réliqua.
_
Homilía sancti Augustini Epíscopi.
!Tractátus 87 in Joánnem.
In lectióne evangelica quæ hanc antecedit, dixerat Dóminus: Non vos me elegístis; sed ego elégi vos et pósui vos, ut eatis, et fructum afferatis, et fructus vester maneat: ut quodcúmque petieritis Patrem in nómine meo, det vobis. Hic autem dicit: Hæc mando vobis, ut diligátis invicem. Ac per hoc intellígere debémus hunc esse fructum nostrum, de quo ait: Ego vos elégi, ut eatis, et fructum afferatis, et fructus vester maneat. Et quod adjunxit, Ut quodcúmque petieritis Patrem in nómine meo, det vobis, tunc útique dabit nobis, si diligámus invicem; cum et hoc ipsum ipse dederit nobis, qui nos elégit non habéntes fructum, quia non eum nos elegeramus, et pósuit nos ut fructum afferamus, hoc est, invicem diligamus.

[Lectio8]
Caritas ergo est fructus noster, quam defínit Apóstolus, De corde puro, et consciéntia bona, et fide non ficta. Hac dilígimus invicem, hac dilígimus Deum; neque enim vera dilectióne diligerémus invicem, nisi diligéntes Deum. Díligit enim unusquísque próximum suum tamquam seípsum, si díligit Deum. Nam, si non díligit Deum, non díligit seípsum; in his enim duobus præceptis caritátis tota lex pendet et prophetæ. Hic est fructus noster. De fructu itaque nobis mandans, Hæc mando, inquit, vobis, ut diligátis invicem. Unde et Apóstolus Paulus, cum contra ópera carnis commendare fructum spíritus vellet, a cápite hoc pósuit: Fructus, inquit, spíritus, caritas est; ac deinde cetera, tamquam ex isto cápite exorta et religáta contexuit, quæ sunt, gáudium, pax, longanimitas, benignitas, bonitas, fides, mansuetúdo, continéntia, castitas.

[Lectio9]
Quis autem bene gaudet, qui bonum non díligit unde gaudet? Quis pacem veram, nisi cum illo potest habere, quem veraciter díligit? Quis est longánimis in bono opere perseveranter manendo, nisi ferveat diligendo? Quis est benignus, nisi diligat cui opitulátur? Quis bonus, nisi diligéndo efficiátur? Quis salubriter fidélis, nisi ea fide quæ per dilectiónem operátur? Quis utíliter mansuetus, cui non diléctio moderétur? Quis ab eo cóntinet unde turpátur, nisi diligat unde honestátur? Merito itaque Magister bonus dilectiónem sic sæpe commendat, tamquam sola præcipienda sit, sine qua non possunt prodesse cetera bona, et quæ non potest haberi sine ceteris bonis, quibus homo effícitur bonus.
&teDeum
