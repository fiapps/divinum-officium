[Rank]
S. Brunonis Confessoris;;Duplex;;3;;vide C5

[RankNewcal]
S. Brunonis Confessoris;;Duplex optional;;2;;vide C5

[Rule]
vide C5;
9 lectiones

[Oratio]
Sancti Brunónis Confessóris tui, quǽsumus, Dómine, intercessiónibus adjuvemur: ut, qui majestátem tuam gráviter delinquéndo offendimus, ejus meritis et precibus, nostrórum delictórum véniam consequamur.
$Per Dominum

[Lectio4]
Bruno, Carthusianæ religiónis institutor, Coloniæ Agrippinæ natus est. Ab ipsis incunabulis specimen futuræ sanctitátis præferens, morum gravitáte, puerília illíus ætátis, divina favénte grátia, declinans, adeo excelluit, ut jam inde monachórum pater vitæque anachoreticæ futurus instaurátor agnoscerétur. A paréntibus, genere ac virtúte claris, Lutetiam Parisiórum missus, tantum ibi in philosophíæ ac theologíæ stúdiis profecit, ut doctoris ac magistri munus in utraque facultate sit adeptus; nec multo post, ob egregias ipsíus virtútes, ecclésiæ Rheménsis canonicatu potítus.

[Lectio5]
Elapsis aliquot annis, cum sex aliis familiaribus mundo renuntians, sanctum Hugónem episcopum Gratianopolitánum adiit. Qui, causa eórum adventus cógnita, eosdemque intélligens esse quos eadem nocte véluti septem stellas ad suos pedes corruéntes in somnis viderat, montes suæ diœcesis asperrimos, quos Carthusiános appellant, illis concessit. Illuc Bruno cum sociis, ipso Hugone comitante, secédens, cum per aliquot annos eremiticam vitam egísset, ab Urbano secundo, qui ejusdem Brunónis discipulus fuerat, Romam accersitur. Ejus consílio ac doctrina Pontifex in tot illis Ecclésiæ calamitátibus, per aliquot annos usus est; donec Bruno, recusato Rhegiénsi archiepiscopatu, discedéndi facultátem obtinuit.

[Lectio6]
Igitur, solitúdinis amore, eremum quamdam apud Squillácum in Calabriæ fínibus pétiit. Quo in loco, cum ipsum orántem Rogerius comes Calabriæ inter venándum, latrántibus ad illíus spelúncam cánibus, reperísset, sanctitáte viri permotus, illum ac socios fovére et cólere impense cœpit. Nec liberalitas sine præmio fuit; cum enim idem Rogerius Capuam obsidéret, eumque Sergius quidam excubiárum magister pródere statuísset, Bruno, adhuc in dicta erémo vivens, in somnis illi ómnia apériens, ab imminénti periculo cómitem liberávit. Tandem virtútibus ac meritis plenus, nec sanctitáte minus quam doctrinæ fama clarus, obdormívit in Dómino; sepultúsque est in monasterio sancti Stephani, ab ipso Rogerio constructo, ubi háctenus honorifice cólitur.

[Lectio94]
Bruno, Carthusianæ religiónis institutor, Coloniæ Agrippinæ natus est. A puerítia, morum gravitáte et solitúdinis desidério præstitit. A paréntibus Lutetiam Parisiórum missus, tantum ibi in philosophíæ ac theologíæ stúdiis profecit, ut doctoris et magistri munus in utráque facultate sit adeptus; nec multo post, ob egregias ejus virtútes ecclésiæ Rheménsis canonicatu potítus. Ordine Carthusianórum instituto, cum in eo per aliquot annos eremiticam vitam egísset, ab Urbano secundo, qui ejus discipulus fuerat, Romam accérsitur. Ejus consílio ac doctrina Pontifex, in tot illíus témporis calamitátibus, per aliquot annos usus est; donec vir Dei, recusato Rhegiénsi archiepiscopatu, discedéndi facultate accepta, eremum íterum pétiit, ubi, virtútibus ac meritis plenus, obdormívit in Dómino.
&teDeum
