[Rank]
S. Joannis Mariæ Vianney Confessoris;;Duplex;;3;;vide C5

[Rule]
vide C5;
9 lectiones

[Oratio]
Omnípotens et miséricors Deus, qui sanctum Joánnem Maríam pastoráli stúdio et~
jugi oratiónis ac pœniténtiæ ardóre mirábilem effecísti: da, quǽsumus; ut,~
ejus exémplo et intercessióne, ánimas fratrum lucrári Christo, et cum eis~
ætérnam glóriam cónsequi valeámus. 
$Per eumdem

[Lectio4]
Joannes Maria Vianney, in pago Dardilly, diœcesis Lugdunensis, piis ruricolis ortus, ab infantia plura dedit sanctitatis indicia. Cum octennis oves custodiret, modo puerulos, ad imaginem deiparæ genuflexos, Rosarium verbo et exemplo edocere, modo sorori vel alteri commisso grege, secretiorem lucum petere sociebat, quo expeditior ante simulacrum Virginis orationi vacaret. Pauperum amantissimus, eos turmatim in patris domum deducere et omnimodo adjuvare in deliciis habebat. Litteris imbuendus, parocho vici Ecully traditus est; sed ut erat tardioris ingenii, in studiis fere insuperabiles expertus est difficultates. Jejunio et oratione divinam opem imploravit, et facilitatem discendi rogaturus, tumulum sancti Francisci Regis, stipem quæritans, adivit. Theologiæ curriculo operose confecto, satis idoneus inventus est, qui sacris initiaretur.

[Lectio5]
In pago Ecully, præeunte parocho, cujus vicarius renuntiatus fuerat, potiores pastoralis perfectionis gradus totis viribus attingere contendit. Elapso triennio, in viculum Ars, qui non ita multo post diœcesi Bellicensi adscriptus est, quasi Angelus de cælo fuit missus et omnino squalentis ac desertæ suæ parœciæ faciem florentissime renovavit. In conscientiis judicandis ac moderandis ad plurimas horas quotidie assiduus, frequentem Eucharistiæ usum invexit, pias sodalitates instauravit: mirum autem in modum teneram in Immaculatam Virginem animis pietatem indidit. Ratus vero pastoris esse, flagitia concreditæ plebis expiare, nec orationibus, nec vigiliis, macerationibus et continuis jejuniis parcebat. Tantam viri Dei virtutem cum Satan ferre non posset, eum vexationibus primum, dein aperto certamine adortus est; sed atrocissimas afflictiones patienter tolerabat Joannes Maria.

[Lectio6]
Invitabatur sæpius a curionibus vicinis ut, Missionariorum more, animarum saluti, qua concionando, qua confessiones excipiendo consuleret et singulis præsto semper erat. Studio gloriæ Dei incensus, effecit, ut pia Missionum exercitia in amplius centum parœciis, constituto perpetuo censu, instituerentur. Inter hæc, Deo servum suum miraculis et charismatibus illustrante, orta est Celebris illa peregrinatio, qua, per vicennium centum fere millia hominum cujusque ordinis et ætatis, quotannis Ars confluxerint non solum e Galliæ et Europæ, sed etiam Americæ dissitis provinciis. Laboribus potius quam senio consumptus, prænuntiato suæ mortis die, in osculo Domini quievit, die quarta Augusti, anno millesimo octingentesimo quinquagesimo nono, annos natus tres ac septuaginta. Quem multis clarum miraculis, Pius decimus inter beatos, Pius vero undecimus inter sanctos Cælites anno sacro adscripsit, ejusque festum ad universam Ecclesiam extendit.

[Commemoratio 2]
!Commemoratio Ss. Cyriaci, Largi et Smaragdi Martyrum
@Commune/C3:Oratio proper
$Oremus
Deus, qui nos annua sanctorum Martyrum tuorum Cyriaci, Largi et Smaragdi solemnitate lætificas: concede propitius; ut quorum natalitia colimus, virtutem quoque passionis imitemur.
$Per Dominum

[Lectio94]
Joánnes María Vianney, in pago Dardilly Diœcésis Lugdunénsis, piis rurículis ortus, plura dedit sanctitátis indícia. Cum octénnis oves custodíret, puérulos ad imáginem Deíparæ genufléxos, Rosárium verbo et exémplo edocére solébat, et agris coléndis addíctus, de cæléstibus meditabátur. Páuperum amantíssimus, eos omnímodo adjuváre in delíciis hábuit. Ut erat tardióris ingénii, divína ope imploráta, ac theologíæ cursu operóse confécto, dignus hábitus est qui sacris initiarétur. Párochus renuntiátus, omníno squaléntis ac desértæ parœciæ fáciem florentíssime renovávit. In consciéntiis judicándis ac moderándis quotídie assíduus, atrocíssimas Sátanæ vexatiónes patiénter tolerávit. Pia Missiónum exercítia in ámplius centum parœciis instítuit. Cum autem humíllime de se sentíret, sancto fidélium desidério, in suam parœciam illum viséndi grátia étiam ex díssitis provínciis accurréntium, se subdúcere conabátur. Labóribus pótius quam sénio conféctus prænuntiáto suæ mortis die, in Dómino quiévit, die quarta Augústi anno millésimo octingentésimo quinquagésimo nono, annos natus tres ac septuagínta. Quem tot clarum miráculis Pius décimus inter Beátos, Pius undécimus inter Sanctos cælites anno sacro adscrípsit, anno vero quinquagésimo sacerdótii sui ómnium parochórum cæléstem Patrónum constítuit.
&teDeum
