[Rank]
S. Athanasii Confessoris Ecclesiae Doctoris;;Duplex;;3;;vide C4a

[Rule]
vide C4a;
9 lectiones

[Name]
Athanasi

[Oratio]
Exáudi, quǽsumus, Dómine, preces nostras, quas in beáti Athanásii Confessóris~
tui atque Pontíficis solemnitáte deférimus: et, qui tibi digne méruit famulári,~
ejus intercedéntibus méritis, ab ómnibus nos absólve peccátis.
$Per Dominum

[Lectio4]
Athanasius Alexandrinus, catholicae religionis propugnator acerrimus, ab Alexandro episcopo Alexandrino diaconus factus est: in cujus locum successit. Quem etiam antea secutus fuerat ad Nicaenum concilium; ubi cum Arii impietatem repressisset, tantum odium Arianorum suscepit, ut ex eo tempore ei insidias moliri numquam destiterint. Nam coacto ad Tyrum concilio magna ex parte Arianorum episcoporum, subornarunt mulierculam, quae accusaret Athanasium, quod hospitio acceptus sibi stuprum per vim intulisset. Introductus igitur est Athanasius, et una cum eo Timotheus presbyter: qui simulans se esse Athanasium, Ego ne, inquit, mulier, apud te sum diversatus? ego te violavi? Cui illa petulanter: Tu mihi vim attulisti: idque jurejurando affirmans, judicum fidem obtestabatur, ut tantum flagitium vindicarent. Qua cognita fraude, rejecta est mulieris impudentia.

[Lectio5]
Arsenium quoque episcopum ab Athanasio interfectum Ariani pervulgarunt: quem dum occulte detinent, manum mortui deferunt in judicium, ab Athanasio ad usum magicae artis Arsenio amputatam criminantes. At Arsenius noctu aufugiens, cum se in conspectu totius concilii statuisset, Athanasii inimicorum impudentissimum scelus aperuit. Quod illi nihilominus magicis artibus Athanasii tribuentes, vitae ejus insidiari non desistebant Quam ob rem in exsilium actus, in Gallia apud Treviros exsulavit. Gravibus deinceps ac diuturnis sub Constantio imperatore, Arianorum fautore, tempestatibus jactatus, et incredibiles calamitates perpessus, magnam orbis terrae partem peragravit; ac saepe e sua ecclesia ejectus, saepe etiam in eamdem et Julii Romani Pontificis auctoritate, et Constantis imperatoris, Constantii fratris, patrocinio, decretis quoque concilii Sardicensis, ac Jerosolymitani, restitutus est; Arianis interea illi semper infestis: quorum pertinacem iram, et summum vitae discrimen fugiens, in sicca cisterna quinque annis se abdidit, ejus rei tantum conscio quodam Athanasii amico,, qui eum clam sustentabat.

[Lectio6]
Constantio mortuo, cum Julianus Apostata, qui ei in imperio successit, exsules episcopos ad suas ecclesias redire permisisset, Athanasius Alexandriam reversus, summo honore exceptus est. Sed non multo post, iisdem Arianis impellentibus, a Juliano exagitatus, rursus discedere cogitur. Cumque ab ejus satellitibus ad necem conquireretur, qua fugiebat navicula conversa in contrariam fluminis partem, iis qui se insequebantur, ex industria occurrit: et quaerentibus, quantum inde abesset Athanasius, respondit eum non longe abesse: itaque illos contrarium tenentes cursum effugit, atque Alexandriam rediens, ibidem usque ad Juliani obitum occultus permansit. Qui paulo post Alexandriae alia exorta tempestate, quatuor menses in paterno sepulcro delituit. Ac denique ex tot tantisque periculis divinitus ereptus, Alexandriae mortuus est in suo lectulo, sub Valente: cujus vita et mors magnis nobilitata est miraculis. Multa pie et ad illustrandam catholicam fidem praeclare scripsit, sexque et quadraginta annos in summa temporum varietate Alexandrinam ecclesiam sanctissime gubernavit.

[Lectio7]
Lectio sancti Evangelii secundum Matthaeum.
!Matt 10:23-28
In illo tempore: Dixit Jesus discipulis suis: Cum persequentur vos in civitate ista, fugite in aliam. Et reliqua.
_
Homilia sancti Athanasii Episcopi.
!In Apologia de fuga sua, ante med.
In lege praeceptum erat ut constituerentur civitates refugiorum, ut qui quomodocumque ad necem quaererentur, servari possent. In consummatione porro saeculorum cum advenisset illud ipsum Verbum Patris, quod Moysi antea locutum fuerat, rursus hoc praeceptum dedit: Cum vos, inquiens, persecuti fuerint in civitate ista, fugite in aliam. Pauloque post subjicit: Cum videritis illam abominationem desolationis quae dicta est per Danielem prophetam, consistentem in loco sancto (qui legit, intelligat), tunc qui in Judaea sunt fugiant ad montes et qui in tecto est, ne descendat tollere aliquid de domo sua: et qui in agro est, non revertatur tollere tunicam suam.

[Lectio8]
Haec cum scirent sancti, ejusmodi tenuerunt suae conversationis institutum. Quae enim nunc praecepit Dominus, eadem quoque ante suum in carne adventum locutus est in sanctis: et hoc institutum homines ad perfectionem ducit. Nam quod Deus jusserit, id omnino faciendum est. Ideoque et ipsum Verbum propter nos homo factum, non indignum putavit, cum quaereretur, quemadmodum et nos, abscondere se; et cum persecutionem pateretur, fugere, et insidias declinare: cum autem a se definitum tempus ipse adduxisset, in quo corporaliter pro omnibus pati volebat, ultro seipsum tradidit insidiantibus.

[Lectio9]
At vero sancti hómines cum hanc quoque formam a Salvatóre didicíssent, (ab ipso enim et antea et semper omnes docebántur) advérsus persecutóres ut legítime certárent, fugiebant, et ab illis quaesiti se abscondebant. Cum enim praestitúti sibi a divina provideétia temporis finem ignorarent, nolébant insidiantibus se témere trádere :  sed contra, cum scirent quod scriptum est, in manibus Dei esse hóminum sortes, et Dominum mortificáre et vivificáre; pótius in finem usque perseverábant circumeúntes, ut ait Apóstolus in melótis et péllibus caprínis, egéntes, angustiáti, in solitudínibus errántes, et in spelúncis et cavérnis terrae laténtes, quoad vel definítu mortis tempus veníret, vel qui tempus ipsum definíerat Deus cum eis loquerétur, et insidiántes cohibéret, aut certe persecutóribus eos tráderet, utcúmque illi placuísset.
&teDeum

[Lectio94]
Athanásius, epíscopus Alexandrínus, cathólicæ religiónis propugnátor acérrimus, cum, adhuc diáconus, in Concílio Nicæno Aríi impietátem repressísset, tantum ódium Arianórum suscépit, ut ex eo témpore ei insídias molíri numquam destíterint. In exsílium actus, in Gállia apud Tréviros exsulávit. Incredíbiles dein calamitátes perpéssus, magnam orbis partem peragrávit; ac sæpe e sua ecclésia ejéctus, sæpe étiam in eámdem, Júlii, Románi Pontificis, auctoritáte atque decrétis concílii Sardicénsis ac Jerosolymitáni, restitútus est, Ariánis intérea illi semper inféstis. Dénique ex tot tantísque perículis divínitus eréptus, Alexandríæ mórtuus est sub Valénte. Ejus vita et mors magnis nobilitáta est miráculis. Multa pie et ad illustrándam cathólicam fidem præcláre scripsit, sexque et quadragínta annos in summa témporum varietáte Alexandrínam ecclésiam sanctíssime gubernávit.
&teDeum
