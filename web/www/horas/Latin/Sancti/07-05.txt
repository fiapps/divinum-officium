[Rank]
S. Antonii Mariæ Zaccaria Confessoris;;Duplex;;3;;vide C5

[RankNewcal]
S. Antonii Mariæ Zaccaria Confessoris;;Duplex optional;;2;;vide C5

[Rule]
vide C5;
9 lectiones

[Oratio]
Fac nos, Dómine Deus, supereminéntem Jesu Christi sciéntiam, spíritu Pauli~
Apóstoli, edíscere: qua beátus Antónius María mirabíliter erudítus, novas in~
Ecclésia tua clericórum et vírginum famílias congregávit.
$Per eumdem

[Lectio4]
Antonius Maria Zaccaria, Cremonæ in Insubria nobili genere natus, jam a puero qua futurus esset sanctitate portendere visus est. Eximiarum enim in eo virtutum significationes mature eluxerunt, pietatis in Deum ac beatam Virginem; insignis præsertim in pauperes misericordiæ: quorum inopiæ sublevandæ, vel pretiosa veste sibi detracta, haud semel præsto fuit. Humanioribus litteris in patria excultus, Ticini philosophiæ, Patavii medicinæ addiscendæ operam dedit; utque omnibus vitæ integritate, ita et æqualibus acumine ingenii facile antecelluit. Lauream adeptus ac domum reversus, ubi intellexit se Dei monitu ad animorum magis quam corporum morbis medendum vocari, in sacras disciplinas percipiendas sedulo incubuit, Interea ægrotos visere, pueros christiana doctrina informare, juvenum cœtus pietate excolere, ætate etiam provectos ad mores emendandos frequenter hortari non destitit. Sacris initiatus, cum primo litaret, cælesti oborto lumine, Angelorum corona circumdatus stupenti populo apparuisse traditur. Exinde animarum saluti impensius consulere, depravatis moribus summa ope obsistere curæ fuit. Ad hæc advenas, egenos, afflictos paterno complexus affectu, piis alloquiis atque subsidiis recreatos ita solari, ut eius domus miserorum perfugium haberetur, ipseque pater patriæ atque angelus meruerit a suis civibus appellari.

[Lectio5]
Mediolani, cum secum agitaret uberiores in rem christianam manare posse fructus, si in vinea Domini sibi laborum socios adscisceret, re communicata cum Bartholomæo Ferrario et Jacobo Morigia, nobilissimis et sanctissimis viris, sodalitatis Clericorum regularium fundamenta jecit; quam, ob suum in Gentium Apostolum amorem, a sancto Paulo nuncupavit. Quæ, Clemente septimo Pontifice maximo approbante et Paulo tertio confirmante, brevi per complures regiones propagata est. Sanctimonialium quoque Angelicarum societas ipsum Antonium Mariam parentem et auctorem habuit. Qui tamen adeo de se submisse sentiebat, ut nullo pacto præesse suo ordini umquam voluerit. Tanta vero fuit patientia, ut formidolosissimas tempestates in suos commotas constanti animo perferret; tanta caritate ut piis adhortationibus, religiosos viros ad Dei amorem inflammare sacerdotes ad apostolicam vivendi normam revocare, patrumque familias sodalitia ad bonam frugem instituere numquam intermiserit. Immo, interdum prælata cruce per compita plateasque cum suis progressus, fervida ac vehementi oratione aberrantes improbosque homines ad salutem reduceret.

[Lectio6]
Illud etiam memorandum, quod in Jesum crucifixum amore flagrans, crucis mysterium ab omnibus, ad statum æris campani indicium, sexta quaque feria sub vesperas, recolendum curavit. Sanctissimum Christi nomen in suis scriptis passim usurpabat et in ore semper habebat; eiusdemque cruciatus, vere Pauli discipulus in corpore suo præ se ferebat. In sacram Eucharistiam singulari caritate ferebatur; cujus et frequenter percipiendæ consuetudinem instauravit, et morem e sublimi throno publice in triduum adorandæ invexisse perhibetur. Pudicitiam adeo coluit, ut etiam in exsangui corpore, reviviscere visus, ejus amorem testaretur. Accessere cælestia dona extasis, lacrimarum, futurorum eventuum cognitionis, scrutationis cordium, virtutis in humani generis hostem. Tandem, magnis laboribus ubique exantlatis, Guastallæ, quo pacis sequester accitus fuerat, gravi morbo correptus est. Cremonam adductus, inter suorum fletus et complexus piissimæ matris, quam proxime obituram prædixit, superna Apostolorum visione recreatus, sodalitatis suæ incrementa prænuntians, tertio Nonas Julii anno millesimo quingentesimo trigesimo nono, sanctissime obiit, annos natus sex supra triginta. Cultum tanto viro, ob eximiam ejus sanctitatem et signorum copiam a christiano populo statim exhibitum, Leo decimus tertius Pontifex maximus ratum habuit et confirmavit; eumdemque anno millesimo octingentesimo nonagesimo septimo, in festo Ascensionis Dominicæ, solemni ritu Sanctorum fastis adscripsit.

[Lectio94]
Antónius María Zaccaría, Cremónæ nóbili génere natus, jam a púero morum pudicítia et misericórdia in páuperes elúxit. Humánis lítteris, philosophíæ ac medicínæ vacans, integritáte vitæ et ingénii acúmine æquálibus antecélluit. Dei mónitu, disciplínas sédulo excóluit; mox, sacerdótio auctus, talem se præbuit, ut pater pátriæ atque ángelus merúerit a suis cívibus appellári. Medioláni, cum Bartholomæo Ferrário et Jacóbo Morígia, sanctíssimis viris, sodalitátem Clericórum regulárium, a sancto Paulo nuncupátam, et Sanctimoniálium Angelicárum societátem instítuit. Sacræ Eucharístiæ cultor assíduus, públicam sanctíssimi Sacraménti expositiónem mirífice promóvit. Cæléstibus donis a Deo ditátus, magnísque labóribus oppréssus, gravem morbum cum nactus esset, Cremónæ, tértio Nonas Júlii, anno millésimo quingentésimo trigésimo nono, sanctíssime óbiit. Leo Papa décimus tértius cultum ei exhíbitum, rátum hábuit et confirmávit, eúmque Sanctórum catálogo adscrípsit.
&teDeum

[Lectio7]
Lectio sancti Evangelii secundum Marcum
!Marc 10:15-21
In illo tempore: Dixit Jesus discipulis suis: Quisquis non receperit regnum Dei velut parvulus, non intrabit in illud. Et, cum egressus esset in viam, procurrens quidam, genu flexo ante eum, rogabat eum. Et reliqua.
_
Homilia sancti Augustini Episcopi
!Sermo 47 de diversis
Durum videtur et grave quod Dominus imperavit, ut, si quis eum vult sequi abneget seipsum; sed non est durum nec grave quod ille imperat, qui adjuvat ut fiat quod imperat. Nam illud verum est quod ei dicitur in Psalmo: Propter verba labiorum tuorum ego custodivi vias duras. Quidquid enim durum est in præceptis, ut sit lene, caritas facit. Novimus quanta ipse amor facit. Quid autem est: Neget se? Non præsumat de se, sentiat se hominem, et respiciat dictum propheticum: Maledictus omnis qui spem suam ponit in homine: subducat se sibi sed non deorsum versus: subducat se sibi, ut hæreat Deo.

[Lectio8]
Quo sequendus est Dominus? Quo iit, novimus: resurrexit enim et ascendit in cælum: illo sequendus est, Plane desperandum non est, quia ipse promisit non quia homo aliquid potest. Jam quare desperemus, si membra illius capitis sumus? Bonum est illo eum sequi; sed videndum est, quo. Etenim verba ista Dominus Jesus non tunc dicebat quando a mortuis jam resurrexerat: nondum erat passus, venturus erat ad crucem, venturus ad exhonorationem, ad contumelias, ad flagella, ad spinas ad vulnera, ad insultationes, opprobria, mortem. Quasi exasperata est via: pigrum te facis, non vis sequi: Sequere. Nam quis non velit ire ad exaltationem? omnes delectat celsitudo, sed humilitas gradus est.

[Lectio9]
Tolle crucem tuam, et sequere Dominum. Crux enim nostra, quam Dominus portari a nobis jubet, ut eum expeditissimi sequamur, quid aliud quam mortalitatem carnis hujus significat? Ipsa enim nos cruciat, donec absorbeatur mors in victoriam. Crux ergo hæc ipsa crucifigenda est, et transfigenda est clavis timoris Dei, ne solutis et liberis membris reluctantem portare non possis; sequi enim Dominum, nisi eam portans, omnino non vales. Nam quomodo eum sequeris, si non es ejus? Qui autem Jesu Christi sunt, ait Apostolus, carnem suam crucifixerunt cum passionibus et desideriis.
&teDeum

[Commemoratio]
@Sancti/06-29:Octava
