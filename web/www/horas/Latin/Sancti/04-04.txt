[Rank]
S. Isidori Episc. Confessoris et Ecclesiae Doctoris;;Duplex;;3;;vide C4a

[Name]
Isidore

[Rule]
vide C4a;
9 lectiones

[Oratio]
Deus, qui pópulo tuo ætérnae salútis beátum Isidórum minístrum tribuísti: præsta, quǽsumus; ut, quem Doctórem vitæ habúimus in terris, intercessórem habére mereámur in cælis.
$Per Dominum

[Lectio4]
Isidorus, natione Hispanus, Doctor egregius, ex nova Carthagine Severiano patre provinciae duce natus, a sanctis episcopis Leandro Hispalensi, et Fulgentio Carthaginiensi fratribus suis pie et liberaliter educatus, Latinis, Graecis, et Hebraicis litteris, divinisque et humanis legibus instructus, omni scientiarum, atque christianarum virtutum genere praestantissimus evasit. Adhuc adolescens haeresim Arianam, quae gentem Gotharum Hispaniae latissime dominantem jampridem invaserat, tanta constantia palam oppugnavit, ut parum abfuerit, quin ab haereticis necaretur. Leandro vita functo ad Hispalensem cathedram invitus quidem, sed urgente in primis Reccaredo rege, magnoque etiam cleri populique consensu assumitur, ejtisque electionem sanctus Gregorius Magnus, nedum auctoritate apostolica confirmasse, sed et electum transmisso de more pallio decorasse, quin etiam suum et apostolicae Sedis in universa Hispania Vicarium constituisse perhibetur.

[Lectio5]
In episcopatu quantum fuerit constans, humilis, patiens, misericors, in christiana et ecclesiastica disciplina instauranda sollicitus, edque verbo et scriptis stabilienda indefessus, atque omni demum virtutum ornamento insignitus, nullius lingua enarrare sufficeret. Monastici quoque instituti per Hispaniam promotor et amplificator eximius plura construxit monasteria, collegia itidem aedificavit, ubi studiis sacris et lectionibus vacans, plurimos discipulos, qui ad eum confluebant, erudivit, quos inter sancti Ildefonsus Toletanus, et Brauho Caesaraugustanus episcopi emicuerunt. Coacto Hispali concilio, Acephalorum haeresim Hispaniae jam minitantem, acri et eloquenti disputatidne fregit atque contrivit. Tantam apud omnes sanctitatis et doctrinae famam adeptus est, ut elapso vix ab ejus obitu sextodecimo anno, universa Toletana synodo duorum supra quinquaginta episcoporum plaudente, ipsoque etiam sancto Ildefonso suffragante, Doctor egregius, catholicae Ecclesiae novissimum decus, in saeculorum fine doctissimus, et cum reverentia nominandus appellari meruerit; eumque sanctus Braulio non modo Gregorio Magno comparaverit, sed et erudiendae Hispaniae loco Jacobi Apostoli caelitus datum esse censuerit.

[Lectio6]
Scripsit Isidorus libros etymologiarum, et de ecclesiasticis officiis, aliosque quam plurimos christianae, et ecclesiasticae disciplinae adeo utiles, ut sanctus Leo Papa quartus ad episcopos Britanniae scribere non dubitaverit, sicut Hieronymi et Augustini, ita Isidori dicta retinenda esse, ubi contigerit inusitatum negotium, quod per Canones minime definiri possit. Plures etiam ex eiusdem scriptis sententiae inter canonicas Ecclesiae leges relatae conspiciuntur. Praefuit concilio Toletano quarto, omnium Hispaniae celeberrimo. Denique cum ab Hispania Arianam haeresim eliminasset, morte sua, et regni vastatione a Saracenorum armis publice praenuntiata, postquam quadraginta circiter annos suam rexisset ecclesiam, Hispali migravit in caelum anno sexcentesimo trigesimo sexto. Ejus corpus inter Leandrum fratrem, et Florentinam sororem, ut ipse mandaverat, primo conditum, Ferdinandus primus Castellae et Legionis rex, ab Eneto Saraceno Hispali dominante, magno pretio redemptum Legionem transtulit, et in ejus honorem templum aedificatum est, ubi miraculis clarus magna populi devotione colitur.

[Lectio7]
Lectio sancti Evangelii secundum Matthaeum.
!Matt 5:13-19
In illo tempore: Dixit Jesus discipulis suis: Vos estis sal terrae. Quod si sal evamierit, in quo salietur? Ad nihilum valet ultra, nisi ut mittatur foras, et conculcetur ab hominibus. Et reliqua.
_
Homilia sancti Isidori Episcopi.
!Ex libro 2. Officiorum ad S. Fulgentium cap. 5.
Qui in erudiendis, atque instituendis ad virtutem populis praeerit, necesse est, ut in omnibus sanctus sit, et in nullo reprehensibihs habeatur. Qui enim alium de peccatis arguit, ipse a peccato debet esse alienus. Nam qua fronte subjectos arguere poterit, cum illi statim possit correctus ingerere: Ante doce te quae recta sunt? Primitus quippe semetipsum corrigere debet, qui alios ad bene vivendum admonere studet; ita ut in omnibus semetipsum formam vivendi praebeat, cunctosque ad bonum opus, et doctrina et opere provocet. Cui etiam scientia Scripturarum necessaria est: quia si episcopi tantum sancta sit vita, sibi soli prodest, sic vivens. Porro si et doctrina et sermone fuerit eruditus, potest ceteros quoque instruiere, et docere suos, et adversarios repercutere, qui nisi refutati fuerint atque convicti, facile possunt simplicium corda pervertere.

[Lectio8]
Hujus sermo debet esse purus, simplex, apertus, plenus gravitatis et honestatis, plenus suavitatis et gratiae, tractans de mysterio legis, de doctrina fidei, de virtute continentiae, de disciplina justitiae: unumquemque admonens diversa exhortatione, juxta professionem, morumque qualitatem: scilicet ut praenoscat quid, cui, quando, vel quomodo proferat. Cujus prae ceteris speciale officium est, Scripturas legere, percurrere Canones, exempla sanctorum imitari, vigiliis, jejuniis, orationibus incumbere, cum fratribus pacem habere, nec quemquam de membris suis discerpere; nullum damnare, nisi comprobatum, nullum excommunicare nisi discussum. Quique ita humilitate pariter, et auctoritate praeesse debet, ut neque per nimiam humilitatem suam subditorum vitia convalescere faciat, neque per immoderantiam severitatis potestatem exerceat, sed tanto cautius erga commissos sibi, quanto durius a Christo indagari formidat.

[Lectio9]
Tenebit quoque illam supereminentem donis omnibus caritatem, sine qua omnis virtus nihil est. Custos enim castitatis, caritas; locus autem hujus custodis humilitas. Habebit etiam inter haec omnia castitatis eminentiam: ita ut mens Christo dedita, ab omni inquinamento carnis sit munda et libera. Inter haec oportebit cum sollicita dispensatione curam pauperum gerere, esurientes pascere, vestire nudos, suscipere peregrinos, captivos redimere, viduas ac pupillos tueri, pervigilem in cunctis exhibere curam, providentiam habere distributione discreta. In quo etiam hospitalitas ita erit praecipua, ut omnes cum benignitate et caritate suscipiat. Si enim omnes fideles illud Evangelium audire desiderant: Hospes fui, et suscepistis me; quanto magis episcopus, cujus diversorium cunctorum debet esse receptaculum?
&teDeum

[Lectio94]
Isidórus, natióne Hispánus, ex nova Carthágine Severiáno patre, provínciæ duce, natus, a sanctis epíscopis Leándro Hispalénsi et Fulgéntio Carthaginiénsi, frátribus suis, pie et liberáliter educátus, omni scientiárum et christianárum virtútum génere præstantíssimus evásit. Leándro vita functo, ad Hispalénsem Cáthedram assúmptus, Sedis apostólicæ in tota Hispánia vicárius constitútus est. In episcopátu se ómnium bonórum óperum præbuit exémplar, et instaurándæ ecclesiásticæ discíplinæ sollícitus máxime fuit. Coácto Híspali concílio, Acephalórum hæresim, Hispániæ jam minitántem, acri et eloquénti disputatióne fregit atque contrívit. Tantam apud omnes sanctitátis et doctrínæ famam adéptus est, ut, elápso vix ab ejus óbitu anno sextodécimo, Doctor egrégius merúerit appellári. Libros scripsit perútiles et eruditióne plenos. Præfuit concílio Toletáno quarto, ómnium Hispániæ celebérrimo. Dénique, postquam quadragínta círciter annos suam rexísset ecclésiam, Híspali migrávit in cælum, anno sexcentésimo trigésimo sexto.
&teDeum
