[Rank]
S. Roberti Bellarmino Episcopi Confessoris et Ecclesiae Doctoris;;Duplex;;3;;vide C4a

[RankNewcal]
S.Roberti Bellarmino Episcopi Confessoris et Ecclesiae Doctoris;;Duplex optional;;2.1;;vide C4a

[Name]
Roberte

[Rule]
vide C4a;mtv
9 lectiones;

[Oratio]
Deus, qui ad errórem insídias repelléndas et apostólicæ Sedis jura propugnánda,~
beátum Robértum Pontíficem tuum atque Doctórem mira eruditióne et virtúte~
decorásti: ejus méritis et intercessióne concéde; ut nos in veritátis amóre~
crescámus et errántium corda ad Ecclésiæ tuæ rédeant unitátem.
$Per Dominum

[Lectio4]
Robertus, Politianus e patricia Bellarminorum gente, matrem pientissimam habuit Cynthiam Cervini, Marcelli Papae secundi sororem. Eximia pietate et castissimis moribus, quamprimum enituit, id unum exoptans, ut Deo soli placeret et animas Christo lucrifaceret. Patrium Societatis Jesu collegium summa cum ingenii et modestiae laude frequentavit; ac, duodeviginti annos natus, Romae eamdem Societatem ingressus, religiosarum virtutum omnibus exemplo fuit. Emenso in Romano Collegio philosophiae curriculo, missus est primum Florentiam, tum Montem Regalem, deinde Patavium ad sacram theologiam addiscendam, ac postea Lovanium, ubi concionatoris munere, nondum sacerdos, mirifice functus est. Lovanii praeterea theologiam excoluit, et sacerdotio auctus ita theologiam docuit, ut plurimos haereticos ad Ecclesiae unitatem reduxerit, ac theologus per Europam clarissimus haberetur, eumque sanctus Carolus Mediolanensis episcopus aliique vehementer sibi expeterent.

[Lectio5]
Romam ex desiderio Gregorii Papae decimi tertii revocatus, theologicam controversiarum disciplinam tradidit in Collegio Romano: ibique vitae spiritualis magister constitutus, angelicum juvenem Aloisium per sanctitatis semitas moderatus est. Ipse Collegium Romanum ac deinde Neapolitanam Societatis Jesu Provinciam ad sancti Ignatii mentem gubernavit. In Urbem iterum accersitus, a Clemente octavo ad summa Ecclesiae negotia, maximo cum christianae rei emolumento, est adhibitus; tum invitus et frustra reluctans, in Cardinalium numerum cooptatus, quia, ut palam asseruit ipse Pontifex, tunc non habebat parem Ecclesia Dei quod ad doctrinam. Ab eodem Pontifice consecratus episcopus, Capuanam archidioecesim triennium sanctissime administravit: quo munere deposito, Romae ad mortem usque degit, integerrimus ac fidelissimus summi Pontificis consiliarius. Multa praeclare scripsit, illud meritum adeptus in primis quod, sanctum Thomam ducem et magistrum secutus, de suorum necessitate temporum provide conscius, invicto doctrinae robore et amplissima testimoniorum copia e sacris Litteris et e sanctorum Patrum ditissimo fonte apte desumpta, novos errores debellarit, traditionis catholicae et Romani Pontificatus jurium strenuus praeprimis assertor. Compluribus etiam ad pietatem fovendam libellis exstat insignis ac praesertim aureo catechismo quem, licet aliis gravissimis negotiis distentus, tum Capuae tum Romae pueros ac rudes docere non praetermittebat. Robertum aequaevus Cardinalis a Deo missum judicavit, qui catholicos erudiret, pios coleret, haereticos profligaret; sanctus Franciscus Salesius doctrinae fontem habuit; summus Pontifex Benedictus decimus quartus haereticorum malleum dixit, ac Benedictus decimus quintus catholicam religionem propagantibus et tuentibus exemplar indicavit.

[Lectio6]
Vitae religiosae studiosissimus, eam, inter purpuratos patres adlectus, in exemplum servavit. Opes ultra necessarias noluit; modico famulatu, tenui cultu habituque contentus: suorum non studuit opulentiae, ac vix adduci potuit ut inopiam identidem levaret. De se humillime sensit, et mira fuit animi simplicitate. Deiparam dilexit unice: plures horas quotidie orationi tribuebat. Parcissime victitans, ter in hebdomada jejunabat: in se constanter austerus, caritate in proximum flagravit, vocatus saepenumero Pater pauperum. E baptismate innocentiam ne vel levi quidem culpa macularet, strenue contendit. Prope octogenarius, ad sancti Andreae in colle Quirinali extremum in morbum incidit, quem solito virtutum fulgore illustravit. Moribundo Gregorius Papa decimus quintus et plures Cardinales adstiterunt tantum Ecclesiae columen eripi complorantes. Die sacrorum stigmatum sancti Francisci, quorum memoriae ubique celebrandae auctor fuerat, obdormivit in Domino, anno millesimo sexcentesimo vigesimo primo. Mortuo tota civitas parentavit, sanctum uno ore conclamans. Eum vero Pius undecimus Pontifex maximus Beatorum primum ac deinde Sanctorum numero adscripsit, et paulo post, ex Sacrorum Rituum Congregationis consulto, universalis Ecclesiae Doctorem declaravit. Eius corpus Romae in templo sancti Ignatii, apud sepulcrum sancti Aloisii, ut ipse optarat, pia veneratione colitur.

[Lectio7]
!Lectio sancti Evangelii secundum Matthaeum
!Matt 5:13-19
In illo tempore: Dixit Jesus discipulis suis: Vos estis sal terrae. Quod si sal evanuerit, in quo salietur? Et reliqua.
_
Homilia sancti Roberti Bellarmino Episcopi
!Concio 9, de probitate Doctorum Ecclesiae; ab initio
Quemadmodum in Deo, quem unum in Trinitate et Trinum in unitate veneramur, tria quaedam singulariter eminent, potentia, sapientia, bonitas; ita quoque, auditores, singulares amicos et filios suos, patres ac doctores nostros, Deus, ut sibi quam simillimos et gentibus omnibus suspiciendos atque admirabiles redderet, potentissimos, sapientissimos, optimos, sanctissimosque esse voluit. Primum ea potentia eos armavit, qua multa praeter; solitum cursum ordinemque naturae in elementis, in arboribus, in brutis animantibus, in ipsis hominibus plane admirabilia et singularia facerent. Deinde sapientia ita mentes eorum instruxit, ut non solum praesentia et praeterita cernerent, sed etiam futura multo ante praeviderent atque praedicerent. Postremo dilatavit corda eorum summa atque ardentissima caritate, tum ut ipsi magno animo opus aggrederentur, tum ut ii qui convertendi per eos erant, non solum verbis et miraculis, sed etiam exemplis et vitae probitate moverentur.

[Lectio8]
Praedicatores igitur nostrae legis, tam ii qui primi ad nos fidem detulerunt et evangelium, quam ii quos deinde singulis saeculis Deus excitavit ad fidem eamdem confirmandam vel propagandam, quales fuerint, quam pii, quam justi, quam religiosi totus mundus novit. Aspicite primum Apostolos. Quid sublimius atque excellentius moribus apostolicis? Aspicite deinde sanctos illos homines, quos patres et doctores vocamus, lumina illa clarissima, quae Deus in firmamento Ecclesiae lucere voluit, ut iis omnes haereticorum tenebrae dissiparentur, ut Irenaeum, Cyprianum, Hilarium, Athanasium, Basilium duos Gregorios, Ambrosium, Hieronymum, Augustinum, Chrysostomum, Cyrillum. Vita et mores eorum nonne in iis monumentis, quae nobis reliquerunt, quasi in speculis quibusdam, elucent? Nam ex abundantia cordis os loquitur.

[Lectio9]
Quanta obsecro apparet in libris sanctorum patrum cum summa eruditione conjuncta humilitas? Quanta sobrietas? Nihil ibi obscenum, nihil turpe, nihil subdolum, nihil arrogans, nihil inflatum. Quam multis modis Spiritus Sanctus, qui eorum pectora inhabitabat, in paginis eorum se prodit? Quis legere potest attente Cyprianum, qui non statim ardeat amore martyrii? Quis in Augustino diligenter versatus est, qui non profundissimam didicerit humilitatem? Quis Hieronymum saepe evolvit, qui non virginitatem et jejunium adamare incipiat? Spirant scripta sanctorum religionem, castitatem, integritatem, caritatem. Isti sunt igitur episcopi et pastores (ut verbis utar divi Augustini) docti, graves, sancti, veritatis acerrimi defensores, qui catholicam fidem in lacte suxerunt, in cibo sumpserunt: cujus lac et cibum parvis magnisque ministraverunt. Talibus post Apostolos sancta Ecclesia plantatoribus, rigatoribus, aedificatoribus, pastoribus, nutritoribus crevit.
&teDeum

[Lectio94]
Robértus, Politiánus, e patrícia Bellarminórum gente, matrem pientíssimam hábuit Cynthiam Cervíni, Marcélli Papæ secúndi sorórem. Exímia pietáte et castíssimis móribus ornátus, duodevigínti annórum adoléscens Societátem Jesu Romæ ingréssus est, in eáque, ad mortem usque religiosárum virtútum ómnibus exémplo fuit. Post philosophíæ currículum Floréntiam primum missus, tum Montem Regálem, Patávium et Lovánium, magístri et concionatóris múnere, nondum sacérdos, mirífice functus est. Lovánii prætérea, sacerdótio auctus, theologíam ita dócuit, ut theólogus per Európam claríssimus jam tum haberétur. Romam revocátus, theológicam controversiárum disciplínam in Collégio Románo trádidit, ubi étiam, vitæ spirituális magíster constitútus, angélicum júvenem Aloísium per sanctitátis sémitas moderátus est. A Cleménte Papa octávo, frustra relúctans, in Patrum Cardinálium númerum cooptátus, et paulo post consecrátus Epíscopus, Capuánam Archidicésim triénnium sanctíssime rexit; quo múnere depósito, integérrimus ac fidelíssimus Summi Póntificis consiliárius in Urbe degit, usque dum, prope octogenárius, die décima séptima Septémbris, anno millésimo sexcentésimo vigésimo primo pie in Dómino quiévit. Præter Controversiárum volúmina multa ália præcláre scripsit, inter quæ áureus catechésis libéllus exstat insígnis. Fortíssimum hunc cathólicæ veritátis propugnatórem Pius undécimus Póntifex Máximus in Sanctórum númerum réttulit atque universális Ecclésiæ Doctórem declarávit.
&teDeum
