[Rank]
S. Matthaei Apostoli et Evangelistae;;Duplex II classis;;5.1;;ex C1a

[Rank1960]
S. Matthaei Apostoli et Evangelistae;;Duplex II classis;;5;;ex C1a

[Rule]
ex C1a;
9 lectiones
Psalmi Dominica
Antiphonas horas

[Oratio]
Beáti Apóstoli et Evangelistæ Matthǽi, Dómine, precibus adjuvemur: ut, quod possibilitas nostra non obtinet, ejus nobis intercessióne donétur. 
$Per Dominum

[Lectio4]
Matthæus, qui et Levi, Apóstolus et Evangelista, Caphárnai cum ad telónium sederet, a Christo vocatus, statim secutus est ipsum; quem etiam cum réliquis discípulis convívio excepit. Post Christi resurrectiónem, antequam in provinciam proficiscerétur, quæ ei ad prædicándum obtígerat, primus in Judæa, propter eos qui ex circumcisióne credíderant, Evangélium Jesu Christi Hebráice scripsit. Mox in Æthiópiam profectus, Evangélium prædicávit, ac prædicatiónem multis miraculis confirmávit.

[Lectio5]
Illo ígitur in primis miraculo, quo regis filiam a mórtuis excitávit, regem patrem et uxórem ejus cum univérsa provincia ad Christi fidem convértit. Rege mortuo, Hírtacus, ejus successor, cum Iphigeníam, regiam filiam, vellet sibi dari in matrimónium; Matthæum, cujus ópera illa virginitátem Deo vóverat et in sancto proposito perseverábat, ad altáre mystérium celebrántem jussit occídi. Qui undecimo Kalendas Octobris munus apostolicum martyrii glória cumulávit. Cujus corpus Salernum translátum, ac postmodum in ecclésia ejus nómine dedicata, Gregório septimo summo Pontifice, cónditum, ibídem magno hóminum concursu ac pietáte cólitur.

[Lectio6]
De Expositióne sancti Gregórii Papæ super Ezechielem Prophétam.
!Homilía 3, Liber 1.
Sancta quatuor animália, quæ prophetíæ spíritu futura prævidéntur, subtíli narratióne describúntur, cum dícitur: Quatuor fácies uni, et quatuor pennæ uni. Quid per fáciem, nisi notítia; et quid per pennas, nisi volátus exprimitur? Per fáciem quippe unusquísque cognoscitur; per pennas vero in altum avium sublevántur. Facies itaque ad fidem pertinet, penna ad contemplatiónem. Per fidem namque ab omnipoténti Deo cognoscimur, sicut ipse de suis ovibus dicit: Ego sum pastor bonus, et cognósco oves meas, et cognoscunt me meæ. Qui rursus ait: Ego scio quos elegerim. Per contemplatiónem vero, qua super nosmetípsos tollimur, quasi in áëra levamur.

[Lectio7]
Léctio sancti Evangélii secúndum Matthæum. 
!Matt 9:9-13 
In illo témpore: Vidit Jesus hóminem sedentem in telónio, Matthæum nómine, et ait illi: Séquere me. Et réliqua.
_
Homilía sancti Hieronymi Presbyteri.
!Liber 1. Comment. in Matth. cap. 9.
Ceteri Evangelistæ, propter verecúndiam et honórem Matthæi, noluérunt eum nómine appellare vulgato, sed dixérunt, Levi; dúplici quippe vocabulo fuit. Ipse autem Matthæus (secúndum illud quod dícitur a Salomone: Justus accusator est sui in principio sermónis; et in alio loco: Dic tu peccáta tua, ut justificéris) Matthæum se et publicanum nóminat, ut ostendat legéntibus nullum debére salútem desperáre, si ad melióra convérsus sit, cum ipse de publicano in Apostolum sit repénte mutatus.

[Lectio8]
Arguit in hoc loco Porphyrius, et Julianus Augustus, vel imperítiam historici mentiéntis, vel stultítiam eórum qui statim secúti sint Salvatórem, quasi irrationabíliter quémlibet vocántem hóminem sint secúti; cum tantæ virtútes tántaque signa præcesserint, quæ Apóstolos, antequam crederent, vidisse non dubium est. Certe fulgor ipse et majestas Divinitátis occultæ, quæ etiam in humana fácie relucebat, ex primo ad se vidéntes tráhere poterat aspectu. Si enim in magnete lápide et súccinis hæc esse vis dícitur, ut ánulos et stípulam et festúcas sibi cópulent; quanto magis Dóminus ómnium creaturárum ad se tráhere póterat, quos vocabat?

[Lectio9]
Et factum est, discumbénte eo in domo, ecce multi publicani et peccatóres veniéntes discumbébant cum Jesu. Vidébant publicanum, a peccátis ad melióra conversum, locum invenísse pœniténtiæ; et ob id etiam ipsi non despérant salútem. Neque vero in pristinis vitiis permanéntes veniunt ad Jesum, ut pharisæi et scribæ murmurant, sed pœniténtiam agéntes, ut sequens Dómini sermo significat, dicens: Misericórdiam volo, et non sacrifícium; non enim veni vocare justos, sed peccatóres. Ibat autem Dóminus ad convivia peccatórum, ut occasiónem haberet docéndi, et spirituales invitatóribus suis præbéret cibos.
&teDeum
