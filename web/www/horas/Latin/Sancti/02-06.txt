[Rank]
S. Titi Episcopi et Confessoris;;Duplex;;3;;vide C4

[Rule]
vide C4;mtv
9 lectiones

[Oratio]
Deus, qui beatum Titum Confessorem tuum atque Pontificem apostolicis virtutibus decorasti: ejus meritis et intercessione concede; ut juste et pie viventes in hoc sæculo, ad cælestem patriam pervenire mereamur.
$Per Dominum

[Commemoratio]
!Commemoratio S. Dorotheæ, Virginis et Martyris
@Commune/C6:Oratio proper
$Oremus
Indulgentiam nobis, quǽsumus, Domine, beata Dorothea Virgo et Martyr imploret: quæ tibi grata semper exstitit, et merito castitatis, et tuæ professione virtutis.
$Per Dominum

[Lectio4]
Titum Cretensium episcopum vix Pauli Apostoli verbo christianæ fidei sacramentis, mysteriisque excultum, ea sanctitatis luce Ecclesiæ tunc vagienti effulsisse compertum est, ut inter eiusdem Doctoris Gentium discipulos meruerit cooptari. Ascitus in partem oneris prædicationis, adeo evangelizandi ardore, et fidelitate Paulo exstitit carus, ut ipse, cum venisset Troadem propter Evangelium Christi, testatus sit, non habuisse requiem spiritui suo, eo quod Titum fratrem suum ibi non invenerit. Et paulo post Macedoniam petens, rursus suam in eum caritatem ita exprimit: Sed qui consolatur humiles, consolatus est nos Deus in adventu Titi.

[Lectio5]
Quamobrem Corinthum ab Apostolo missus, ea sapientia, et lenitate legationis hujus munere functus est, quæ præsertim de fidelium pietate eleemosynas colligendas ad sublevandam Ecclesiæ Hebræorum inopiam spectabat, ut Corinthios non solum in Christi fide continuerit, sed etiam desiderium, fletum, æmulationem inter eos pro Paulo, qui illos primus instituit, excitaverit. Ad effundendum interim inter Gentes linguis locisque distinctas divini verbi semen, pluribus terra marique itineribus relectis, magnaque animi firmitate pro crucis trophæo curis laboribusque exantlatis, una cum duce Paulo Cretæ insulam appulit. Cum porro huic ecclesiæ episcopus ab ipso Apostolo delectus esset, dubitandum non est, quin in eo munere ita versatus sit, ut, juxta ipsius Pauli præceptoris monita, seipsum præbuerit exemplum bonorum operum in doctrina, in integritate, in gravitate.

[Lectio6]
Itaque tamquam lucerna inter eos, qui in idololatriæ et mendaciorum tenebris, veluti in umbra mortis sedebant, religionis jubar diffudit. Traditur eum inter Dalmatas, ut crucis vexillum explicaret, strenue consudasse. Tandem meritorum et dierum plenus, quarto supra nonagesimum anno, pridie Nonas Januarii, pretiosa justorum morte obdormivit in Domino, et sepultus est in ecclesia, ubi ab Apostolo minister fuerat constitutus. Hujus nomen a sancto Joanne Chrysostomo, et a sancto Hieronymo præcipue commendatum, Martyrologio Romano eadem die inscriptum legitur. Eius autem festum summus Pontifex Pius nonus ab universa Ecclesia celebrari præcepit.

[Lectio94]
Titus, Creténsium epíscopus, qui inter discípulos Doctóris Géntium merúerit cooptári, ádeo evangelizándi ardóre et fidelitáte Paulo éxstitit carus, ut, cum hic venísset Tróadem propter Evangélium Christi, testátus sit non habuísse réquiem spirítui suo, eo quod Titum fratrem suum ibi non invénerit. Et paulo post Macedóniam petens, suam in eum caritátem ita confírmat: Sed qui consolátur húmiles, consolátus est nos Deus in advéntu Titi. Corínthum ab Apóstolo missus, sapiénter functus est múnere hujus legatiónis, quæ præsértim eleemósynas colligéndas ad sublevándam Ecclésiæ Hebræórum inópiam spectábat. Interim ad effundéndum divíni verbi semen inter Gentes linguis locísque distínctas, post tot itínera et labóres cum duce Paulo Cretam ínsulam áppulit. Porro, cum isti ecclésiæ epíscopus ab ipso Apóstolo deléctus esset, se ipsum præbuit exémplum bonórum óperum. Tráditur ipse inter Dálmatas, ut crucis vexíllum explicáret, strénue consudásse. Tandem plenus méritis, quarto supra nonagésimum anno, óbiit in Dómino.
&teDeum

[Lectio7]
@Commune/C1a:Lectio7

[Lectio8]
@Commune/C1a:Lectio8

[Lectio93]
!Commemoratio S. Dorotheæ Virginis et Martyris
Dorothea virgo, ex Cæsarea Cappadociæ, propter Christi confessionem ab Apricio præside comprehensa, Chrystæ et Callistæ sororibus, quæ a fide defecerant, tradita est, ut eam a proposito removerent. Sed contra factum est: nam eas Dorothea ad cultum christianæ religionis reduxit, propter quam etiam martyrium susceperunt. Quare virgo equuleo diu torta, et palmis cæsa, ad extremum capitis damnata, duplicatam virginitatis et martyrii palmam accepit.
&teDeum
