@Tempora/Quad4-0

[Rank]
Dominica IV in Quadragesima;;I classis Semiduplex;;6

[Rule]
9 lectiones

[Lectio4]
Sermo sancti Basílii Magni
!Homilía 1. de jejúnio, ante med.
Móysen per jejunium nóvimus in montem ascendísse: neque enim áliter ausus esset vérticem fumántem adire, atque in calíginem íngredi, nisi jejúnio munítus. Per jejunium mandáta digito Dei in tábulis conscripta suscépit. Item supra montem jejunium legis latæ conciliator fuit: inférius vero, gula ad idololatríam pópulum dedúxit, ac contaminávit. Sedit, inquit, pópulus manducare et bíbere, et surrexérunt lúdere. Quadragínta diérum labórem ac perseverantiam, Dei servo continuo jejunante ac orante, una tantum pópuli ebríetas cassam irritamque réddidit. Quas enim tabulas Dei dígito conscriptas jejunium accepit, has ebríetas contrívit: Prophéta sanctíssimo indignum existimante, vinoléntum pópulum a Deo legem accípere. Uno témporis momento ob gulam pópulus ille per maxima prodígia Dei cultum edoctus, in Ægyptíacam idololatríam turpíssime devolutus est. Ex quo si utrumque simul cónferas, vidére licet, jejunium ad Deum ducere, delicias vero salútem pérdere. Quid Esau inquinávit, servumque fratris réddidit? nonne esca una, propter quam primogenita vendidit? 

[Lectio5]
Samuelem vero nonne per jejunium orátio largíta est matri? Quid fortíssimum Samsónem inexpugnábilem réddidit? nonne jejunium, cum quo in matris ventre concéptus est? Jejunium concépit, jejunium nutrívit, jejunium virum effécit. Quod sane Angelus matri præcepit, monens quæcúmque ex vite procéderent, ne attíngeret, non vinum, non síceram bíberet. Jejunium prophétas génuit, poténtes confírmat atque róborat. Jejunium legislatores sapiéntes facit: ánimæ optima custódia, corporis socius securus, fortibus viris muniméntum et arma, athlétis et certántibus exercitátio. Hoc præterea tentatiónes propulsat, ad pietátem armat, cum sobrietáte hábitat, temperantiæ ópifex est: in bellis fortitúdinem affert, in pace quietem docet: nazaræum sanctificat, sacerdotem pérficit: neque enim fas est sine jejúnio sacrifícium attíngere, non solum in mystica nunc et vera Dei adoratióne, sed nec in illa, in qua sacrifícium secúndum legem in figura offerebátur. Jejunium Elíam magnæ visiónis spectatórem fecit: quadragínta namque diérum jejúnio cum ánimam purgasset, in spelúnca meruit, quantum fas est homini, Deum vidére.

[Lectio6]
Móyses íterum legem accípiens, íterum jejunia secutus est. Ninivítæ, nisi cum illis et bruta jejunassent, ruínæ minas nequáquam evasissent. In desérto autem quorúmnam membra cecidérunt? nonne illórum, qui carnes appetivére? Illic enim donec manna tantum et aqua contente fuere, Aegyptios uicere, mare pedibus transiere, in eorum tribubus æger ac debilis fuit: postquam vere carnium ollas quibus in Aegypto nutriti fuerant, desiderare cœperunt, terram promissionis minime uiderunt. Nonne igitur exemplum formidas: non horres edacitatem, ne te a spe cælestis regni excludat? Sed nequaquam sapiens Daniel uisiones uidisset, nisi ieiunio splendidiorem perspicacioremque animam reddidisset. Ex cibi namque superfluitate, ueluti uapores ardentes, more condensæ nebulæ conscendentes, innascentem sancti spiritus splendorem extinguunt.

[Lectio7]
Léctio sancti Evangélii secúndum Joánnem
!Joannes 6:1-15
In illo témpore: Abiit Jesus trans mare Galilææ, quod est Tiberíadis: et sequebátur eum multitúdo magna, quia vidébant signa, quæ faciebat super his qui infirmabántur. Et réliqua.
_
Homilía sancti Augustíni Epíscopi
!Tract. 24 in Joánnem
Miracula, quæ fecit Dóminus noster Jesus Christus, sunt quidem divina opera, et ad intelligéndum Deum de visibílibus ádmonent humanam méntem. Quia enim ille non est talis substantia, quæ vidéri óculis possit; et miracula ejus, quibus totum mundum regit, universamque creaturam adminístrat, assiduitate viluérunt, ita ut pene nemo dignétur attendere ópera Dei mira et stupenda in quólibet séminis grano: secúndum ipsam suam misericórdiam, servávit sibi quædam, quæ fáceret opportúno témpore præter usitátum cursum ordinemque natúræ; ut non majora, sed insólita vidéndo stupérent, quibus quotidiana vilúerant. Majus enim miraculum est gubernátio totius mundi, quam saturátio quinque millium hóminum de quinque pánibus. Et tamen hoc nemo mirátur: illud mirántur hómines, non quia majus est, sed quia rárum est.

[Lectio8]
Quis enim et nunc pascit univérsum mundum, nisi ille, qui de paucis granis ségetes creat? Fecit ergo quo modo Deus. Unde enim multiplicat de paucis granis ségetes, inde in mánibus suis multiplicávit quinque panes: potéstas enim erat in mánibus Christi. Panes autem illi quinque, quasi semina erant, non quidem terræ mandata, sed ab eo, qui terram fecit, multiplicata. Hoc ergo admótum est sensibus, quo erigerétur mens: et exhíbitum óculis, ubi exercerétur intelléctus: ut invisibilem Deum per visibília ópera miraremur, et erécti ad fidem, et purgáti per fidem, etiam ipsum invisibilem vidére cuperemus, quem de rebus visibílibus invisibilem nosceremus. Nec tamen sufficit hæc intuéri in miraculis Christi. 

[Lectio9]
Interrogémus ipsa miracula, quid nobis loquántur de Christo: habent enim, si intelligántur, linguam suam. Nam quia ipse Christus Verbum Dei est: etiam factum Verbi, verbum nobis est. Hoc ergo miraculum, sicut audivimus, quam magnus est: quæramus etiam, quam profundum sit. Non tantum ejus superficie delectemur: sed etiam altitudinem perscrutemur. Habet enim aliquid intus quam miramur foris. Vidimus et expectavimus magnum quiddam, præclarum quiddam, et omnino divinum, quod fieri nisi a deo non possit. Laudavimus de facto factorem. Sed quemadmodum si litteras pulchras alicubi inspiceremus, non nobis sufficeret laudare scriptoris articulum,quomodo eas pariles, æquales decorasq. fecit, nisi etiam legeremus, quid nobis per illas indicaverit: ita factum hoc qui tantum inspicit, delectatur pulchritudine facti, ut admiretur artificem: qui autem intellegit, quasi legit.

[Ant Laudes]
Tunc acceptábis * sacrifícium justítiæ, si averteris fáciem tuam a peccátis meis.
Bonum est * speráre in Dómino, quam speráre in princípibus.
Benedicat nos Deus, * Deus noster, benedicat nos Deus.
Potens es, Dómine, * erípere nos de manu forti: líbera nos, Deus noster.
Reges terræ * et omnes pópuli, laudáte Deum.