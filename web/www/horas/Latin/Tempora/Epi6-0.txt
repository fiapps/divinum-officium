[Rank]
Dominica VI Post Epiphaniam;;Semiduplex;;5

[Rule]
9 lectiones
Symbolum Athanasium

[Oratio]
Præsta, quǽsumus, omnípotens Deus: ut, semper rationabília meditántes, quæ tibi sunt plácita, et dictis exsequámur et factis.
$Per Dominum

[Lectio1]
Incipit Epistola beáti Pauli Apóstoli ad Hebræos
!Heb 1:1-4
1 Multifariam, multisque modis olim Deus loquens pátribus in prophétis:
2 novíssime, diébus istis locútus est nobis in Fílio, quem constítuit heredem universórum, per quem fecit et sæcula:
3 qui cum sit splendor glóriæ, et figura substantiæ ejus, portansque ómnia verbo virtútis suæ, purgatiónem peccatórum fáciens, sedet ad déxteram majestátis in excélsis:
4 tanto mélior Angelis effectus, quanto differentius præ illis nomen hereditávit.

[Responsory1]
@Tempora/Epi2-0:Responsory1

[Lectio2]
!Heb 1:5-9
5 Cui enim dixit aliquándo Angelórum: Fílius meus es tu, ego hódie génui te? Et rursum: Ego ero illi in patrem, et ipse erit mihi in fílium?
6 Et cum íterum introducit primogénitum in orbem terræ, dicit: Et adorent eum omnes Angeli Dei.
7 Et ad Angelos quidem dicit: Qui facit Angelos suos spíritus, et minístros suos flammam ignis.
8 Ad Fílium autem: Thronus tuus, Deus, in sæculum sæculi: virga æquitátis, virga regni tui.
9 Dilexísti justítiam, et odísti iniquitátem: proptérea unxit te Deus, Deus tuus, oleo exsultatiónis præ participibus tuis.

[Responsory2]
@Tempora/Epi2-0:Responsory2

[Lectio3]
!Heb 1:10-14
10 Et: Tu in principio, Dómine, terram fundásti: et ópera mánuum tuárum sunt cæli.
11 Ipsi peribunt, tu autem permanebis, et omnes ut vestiméntum veteráscent:
12 et velut amictum mutábis eos, et mutabúntur: tu autem idem ipse es, et anni tui non defícient.
13 Ad quem autem Angelórum dixit aliquándo: Sede a dextris meis, quoadúsque ponam inimícos tuos scabellum pedum tuórum?
14 Nonne omnes sunt administratórii spíritus, in ministérium missi propter eos, qui hereditátem capient salútis?

[Responsory3]
@Tempora/Epi2-0:Responsory3

[Lectio4]
Sermo sancti Athanasii Episcopi.
!Orat. 2. contra Ariános, post medium.
Si personam, rem, tempus apostolici dicti cognóscerent hærétici, numquam humana in Deitátem transferéntes, tam ímpie et stulte advérsus Christum sese hábuissent. Id intuéri licebit, si initium lectiónis dénuo repetitum probe excipias. Dicit enim Apóstolus: Multifariam, multisque modis olim Deus locútus est pátribus nostris per Prophétas: últimis autem diébus locútus est nobis in Fílio. Atque ita paulo post dicit: Perfecta ab eo nostrórum peccatórum purificatióne, ipsum sedére ad déxteram majestátis in excélsis, tanto meliórem Angelis factum, quanto præstantius nomen præ illis sortítus est. De eo ígitur témpore, quo nobis per Fílium locútus est, cum peccatórum purgátio fíeret, apostolicum dictum mentiónem facit. Quando autem nobis locútus est in Fílio, aut quando purgátio peccatórum facta, aut quando natus est homo, nisi post Prophétas, idque in últimis diébus?

[Responsory4]
@Tempora/Epi2-0:Responsory4

[Lectio5]
Deinde cum narrátio instituta esset de humana Verbi dispensatióne, deque últimis tempóribus: consequenter commemorávit, Deum neque superióribus ætátibus tácuisse, sed locútum esse per Prophétas: et postquam Prophetæ suo officio perfuncti sunt, et lex per Angelos pronuntiáta est, et Fílius etiam ad nos descéndit, et ad ministrándum accessit; tunc demum necessario subíntulit: Tanto mélior Angelis factus: osténdere volens, quanto Fílius præ servo excellit, tanto functióne officióque servórum, Fílii administratiónem meliórem fuisse.

[Responsory5]
@Tempora/Epi2-0:Responsory5

[Lectio6]
Functiónem ígitur discernens Apóstolus, tum véterem, tum novam, magna dicéndi libertáte útitur, ad Judæos scribens et loquens. Propter hoc ígitur non in univérsum ex propria comparatiónis ratióne dixit, quod major aut honoratior esset: ne quis quasi de ejusdem generis, et cum eo communibus rebus hæc verba intellígeret: sed ideo meliórem illum dixit, ut discrímen natúræ Fílii ad res creatas indicaret.

[Responsory6]
@Tempora/Epi2-0:Responsory6

[Lectio7]
Léctio sancti Evangélii secúndum Matthæum.
!Matt 13:31-35
In illo témpore: Dixit Jesus turbis parábolam hanc: Simile est regnum cælórum grano sinápis, quod accípiens homo seminávit in agro suo.  Et réliqua.
_
Homilía S. Hieronymi Presbyteri.
!Lib. 2. Comment. in cap. 13. Matth.
Regnum cælórum prædicátio Evangélii est, et notítia Scripturárum, quæ ducit ad vitam, et de qua dícitur ad Judæos: Auferétur a vobis regnum Dei, et dábitur genti faciénti fructus ejus. Simile est ergo hujuscémodi regnum grano sinápis, quod accípiens homo seminávit in agro suo. Homo qui séminat in agro suo, a plerisque Salvátor intellígitur, quod in ánimis credéntium seminet: ab aliis ipse homo séminans in agro suo, hoc est in semetípso, et in corde suo.

[Responsory7]
@Tempora/Epi2-0:Responsory7

[Lectio8]
Quis est iste, qui séminat, nisi sensus noster et animus; qui suscípiens granum prædicatiónis, et fovens seméntem, humore fidei facit in agro sui péctoris pullulare? Prædicátio Evangélii minima est ómnibus disciplinis. Ad primam quippe doctrinam, fidem non habet veritátis, hóminem Deum, Christum mortuum, et scándalum crucis prædicans. Confer hujuscémodi doctrinam dogmátibus philosophorum, et libris eórum, et splendori eloquéntiæ, et compositióni sermónum: et vidébis quanto minor sit ceteris semínibus sementis Evangélii.

[Responsory8]
@Tempora/Pent01-0:Responsory8

[Lectio9]
Sed illa cum créverint, nihil mordax, nihil vívidum, nihil vitale demonstrant: sed totum fláccidum marcidumque et mollítum ebullit in ólera et in herbas, quæ cito arescunt et corruunt. Hæc autem prædicátio, quæ parva videbátur in principio, cum vel in ánima credéntis, vel in tot mundo sáta fúerit, non exsurgit in ólera, sed crescit in árborem: ita ut vólucres cæli (quas vel ánimas credéntium, vel fortitúdines, Dei servítio mancipátas, sentire debemus) veniant et habitent in ramis ejus. Ramos puto evangelicæ árboris, quæ de grano sinápis créverit, dógmatum esse diversitates, in quibus supradictárum vólucrum unaquæque requiescit.
&teDeum

[Versum 2]
@Tempora/Epi2-0:Versum 2

[Ant 2]
Simile est * regnum cælórum grano sinapis, quod minimum est ómnibus semínibus: cum autem creverit, majus est ómnibus oléribus.

[Ant 3]
Simile est * regnum cælórum fermento, quod acceptum mulier abscóndit in farinæ satis tribus, donec fermentátum est totum.

[Versum 3]
@Tempora/Epi2-0:Versum 3
