[Rank]
Sanctae Familiae Jesu Mariae Joseph;;Duplex majus;;3.9
(sed rubrica 1960)
Sanctae Familiae Jesu Mariae Joseph;;Duplex II classis;;5

[Rule]
9 lectiones
Psalmi Dominica
Antiphonas horas
No Sunday Commemoratio

[Ant Vespera]
Jacob autem * genuit Joseph, virum Mariae, de qua natus est Jesus, qui vocatur Christus.;;109
Angelus Domini * apparuit in somnis Joseph, dicens: Joseph fili David, noli timere accipere Mariam conjugem tuam; quod enim in ea natum est, de Spiritu Sancto est.;;112
Pastores venerunt * festinantes, et invenerunt Mariam et Joseph, et Infantem positum in praesepio.;;121
Magi intrantes domum * invenerunt puerum cum Maria, Matre eius.;;126
Erat pater eius * et mater mirantes super his, quae dicebatur de illo.;;147

[Capitulum Vespera]
!Luc 2:51
v. Descendit Jesus cum Maria et Ioseph, et venit Nazareth: et erat subditus illis.
$Deo gratias

[Hymnus Vespera]
v. O lux beata caelitum
Et summa spes mortalium,
Jesu, o cui domestica
Arrisit orto caritas.
_
Maria, dives gratia,
O sola quae casto potes
Fovere Jesum pectore,
Cum lacte donans oscula.
_
Tuque ex vetustis patribus
Delecte custos Virginis,
Dulci patris quem nomine
Divina Proles invocat.
_
De stirpe Jesse nobili
Nati in salutem gentium,
Audite nos qui supplices
Vestras ad aras sistimus.
_
Dum sol redux ad vesperum
Rebus nitorem detrahit,
Nos hic manentes intimo
Ex corde vota fundimus.
_
Qua vestra sedes floruit
Virtutis omnis gratia,
Hanc detur in domesticis
Referre posse moribus.
_
Jesu, tuis obediens
Qui factus es parentibus,
Cum Patre Summo ac Spiritu
Semper tibi sit gloria.
Amen.

[Doxology]
Jesu, tuis obediens
Qui factus es parentibus,
Cum Patre Summo ac Spiritu
Semper tibi sit gloria.
Amen.

[Versum Prima]
Qui Mariae et Joseph subditus fuisti.

[Versum 1]
V. Beati qui habitant in domo tua, Domine.
R. In saecula saeculorum laudabunt te.

[Ant 1]
Verbum caro * factum est, et habitavit in nobis, plenum gratiae et veritatis; de cujus plenitudine omnes nos accepimus, et gratiam pro gratia, alleluia.

[Oratio]
Domine Iesu Christe, qui Mariae et Joseph subditus, domesticam vitam ineffabilibus virtutibus consecrasti: fac nos, utriusque auxilio, Familiae sanctae tuae exemplis instrui, et consortium consequi sempiternum:
$Qui vivis

[Invit]
Christum Dei Filium, Mariae et Joseph subditum, * Venite adoremus.

[Hymnus Matutinum]
v. Sacra jam splendent decorata lychnis
Templa, jam sertis redimitur ara
Et pio fumant redolentque acerrae
Thuris honore.
_
Num juvet Summo Geniti Parente
Regios ortus celebrare cantu?
Num domus David, decora et vetustae
Nomina gentis?
_
Gratius nobis memorare parvum
Nazarae tectum, tenuemque cultum,
Gratius Jesu tacitam referre
Carmine vitam.
_
Nili ab extremis peregrinus oris
Angeli ductu, propere remigrat
Multa perpessus Puer et paterno
Limine sospes.
_
Arte, qua Joseph, humili excolendus
Abdito Jesus juvenescit aevo,
Seque fabrilis socium laboris
Adjicit ultro.
_
Irriget sudor mea membra, dixit,
Antequam sparso madeant cruore:
Haec quoque humano generi expiando
Poena luatur.
_
Assidet Nato pia Mater almo,
Assidet Sponso bona nupta; felix
Si potest curas relevare fessis
Munere amico.
_
O neque expertes, operae et laboris,
Nec mali ignari, miseros juvate,
Quos reluctantes per acuta rerum
Urget egestas.
_
Demite his fastus, quibus ampla splendet
Faustitas, mentem date rebus aequam:
Quotquot implorant columen, benigno
Cernite vultu.
_
Sit tibi, Jesu, decus atque virtus,
Sancta qui vitae documenta praebes,
Quique cum summo Genitore et almo
Flamine regnas.
Amen.

[Ant Matutinum]
Cum inducerent * puerum Jesum parentes eius, accepit eum Simeon in ulnas suas, et benedixit Deum.;;8
Ut perfecerunt * omnia secundum legem Domini, reversi sunt in Galilaeam in civitatem suam Nazareth.;;18
Puer autem * crescebat et confortabatur plenus sapientia, et gratia Dei erat in illo.;;23
V. Propter nos egenus factus est, cum esset dives.
R. Ut illius inopia nos divites essemus.
Consurgens Joseph * accepit puerum et matrem eius nocte, et secessit in Aegyptum.;;44
Angelus Domini * apparuit in somnis Joseph in Aegypto, dicens: Surge et accipe puerum et matrem eius, et vade in terram Israël.;;45
Et veniens * habitavit Nazareth, ut adimpleretur, quod dictum est per prophetas: Quoniam Nazaraeus vocabitur.;;86
V. Dominus vias suas docebit nos.
R. Et ambulabimus in semitis eius.
Ibant parentes Iesu * per omnes annos in Jerusalem in die solemni Paschae.;;95
Cum redirent * remansit puer Jesus in Jerusalem, et non cognoverunt parentes eius.;;96
Non invenientes Jesum * regressi sunt in Jerusalem, requirentes eum.;;97
V. Pauper sum ego et in laboribus a juventute mea.
R. Exaltatus autem humiliatus sum et conturbatus.

[Lectio1]
De epistola beati Pauli Apostoli ad Colossenses
!Col 3:12-16
12 Induite vos ergo, sicut electi Dei, sancti, et dilecti, viscera misericordiae, benignitatem, humilitatem, modestiam, patientiam:
13 supportantes invicem, et donantes vobismetipsis si quis adversus aliquem habet querelam: sicut et Dominus donavit vobis, ita et vos.
14 Super omnia autem haec, caritatem habete, quod est vinculum perfectionis:
15 et pax Christi exsultet in cordibus vestris, in qua et vocati estis in uno corpore: et grati estote.
16 Verbum Christi habitet in vobis abundanter, in omni sapientia, docentes, et commonentes vosmetipsos, psalmis, hymnis, et canticis spiritualibus, in gratia cantantes in cordibus vestris Deo.

[Responsory1]
R. Deus noster in terris visus est.
* Et cum hominibus conversatus est.
V. Hic adinvenit omnem viam disciplinae, et tradidit illam Jacob, puero suo.
R. Et cum hominibus conversatus est.

[Lectio2]
!Col 3:17-21
17 Omne, quodcumque facitis in verbo aut in opere, omnia in nomine Domini Jesu Christi, gratias agentes Deo et Patri per ipsum.
18 Mulieres, subditae estote viris, sicut oportet, in Domino.
19 Viri, diligite uxores vestras, et nolite amari esse ad illas.
20 Filii, obedite parentibus per omnia: hoc enim placitum est in Domino.
21 Patres, nolite ad indignationem provocare filios vestros, ut non pusillo animo fiant.

[Responsory2]
R. Beati qui habitant.
* In domo tua, Domine.
V. In saecula saeculorum laudabunt te.
R. In domo tua, Domine.

[Lectio3]
!Col 3:22-25; 4:1-2
22 Servi, obedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Deum.
23 Quodcumque facitis, ex animo operamini sicut Domino, et non hominibus:
24 scientes quod a Domino accipietis retributionem hereditatis. Domino Christo servite.
25 Qui enim injuriam facit, recipiet id quod inique gessit: et non est personarum acceptio apud Deum.
1 Domini, quod justum est et aequum, servis praestate: scientes quod et vos Dominum habetis in caelo.
2 Orationi instate, vigilantes in ea in gratiarum actione:

[Responsory3]
R. Debuit per omnia fratribus assimilari,
* Ut misericors fieret.
V. Cum esset Filius Dei, didicit ex iis quae passus est obedientiam.
R. Ut misericors fieret.
&Gloria
R. Ut misericors fieret.

[Lectio4]
De Litteris apostolicis Leonis Papae Decimi Tertii
!Breve Neminem fugit 14 Junii 1892
Miséricors Deus cum humánæ reparatiónis opus, quod diu sæcula exspectábant, perfícere decrevísset, ita ejúsdem óperis ratiónem ordinémque dispósuit, ut prima ipsa ejúsdem inítia augústam mundo exhibérent spéciem Famíliæ divínitus constitútæ, in qua omnes hómines absolutíssimum domésticæ societátis, omnísque virtútis ac sanctitátis intueréntur exémplar. Talis quidem Família éxstitit Nazarethána illa, in qua, ántequam géntibus univérsis pleno lúmine emicuísset, Sol justítiæ erat abscónditus: nimírum Christus Deus, Servátor noster, cum Vírgine Matre et Joseph, viro sanctíssimo, qui erga Jesum patérno fungebátur múnere. Mínime dúbium est quin ex iis láudibus, quæ in societáte et consuetúdine doméstica ex mútuis caritátis offíciis, ex sanctitáte morum, ex pietátis exercitatióne proficiscúntur, máxima quæque enitúerit in sacra illa Família, quæ síquidem eárum futúra erat céteris documénto. Ac proptérea benigno Providéntiæ consílio sic illa cónstitit, ut sínguli christiáni, qualicúmque conditióne vel loco, si ad eam ánimum advértant, fácile possint cujuscúmque virtútis exercéndæ habére causam et invitaméntum.

[Responsory4]
R. Ego autem mendicus sum et pauper:
* Dominus sollicitus est mei.
V. Laborem manuum tuarum quia manducabis, beatus es, et bene tibi erit.
R. Dominus sollicitus est mei.

[Lectio5]
Habent revera patresfamílias in Joseph vigilántiæ providentiaeque patérnæ præclaríssimam normam: habent matres in sanctíssima Vírgine Deípara amóris, verecúndiæ, submissiónis ánimi perfectæque fídei insígne spécimen: fílii vero famílias in Jesu, qui erat súbditus illis, habent divínum obediéntiæ exémplar quod admiréntur, colant, imiténtur. Qui nóbiles nati sunt, discent a Família régii sánguinis quómodo et in édita fortúna se témperent, et in afflicta retíneant dignitátem: qui dites, noscent ab ea quantum sint virtútibus posthabéndæ divítiæ. Operárii autem et ii omnes, qui familiárum rerum angústiis ac tenuióre conditióne tam ácriter irritántur, si ad sanctíssimos illíus domésticæ societátis consórtes respéctent, non déerit eis causa cur loco, qui sibi óbtigit, delecténtur pótius quam dóleant. Commúnes enim cum Sacra Família sunt illis labóres: commúnes curæ de vita quotidiána: débuit et Joseph de mercéde sua vitæ ratiónibus consúlere: imo ipsæ divínæ manus se fabrílibus exercuérunt. Nec mirum sane est si sapientíssimi hómines divítiis affluéntes, eas abjícere volúerint, sociámque cum Jesu, María et Joseph sibi elígere paupertátem.

[Responsory5]
R. Vulpes foveas habent, et volucres caeli nidos,
* Filius autem hominis non habet, ubi caput reclinet.
V. Pauper sum ego, et in laboribus a juventute mea.
R. Filius autem hominis non habet, ubi caput reclinet.

[Lectio6]
Quibus e rebus jure meritóque apud cathólicos Sacræ Famíliæ cultus matúre invéctus, majus in dies síngulos increméntum capit. Id quidem probant tum christianórum sodalitátes sub invocatióne Sacræ Famíliæ institútæ, tum singuláres honóres ei rédditi, tum potíssimum a decessóribus Nostris ad excitándum erga eam pietátis stúdium impertíta privilégia et grátiæ. Hujúsmodi cultus magno in honóre hábitus est jam inde a sæculo décimo séptimo, latéque per Itáliam, Gálliam et Bélgium propagátus, totam fere Európam pervásit: deínde prætergréssus vastos Océani tractus, in Ameríca per Canadénsem regiónem, sese exténdit, faustísque efflóruit auspíciis. Síquidem nihil magis salutáre aut éfficax famíliis christiánis cogitári potest exémplo Sacræ Famíliæ, quæ perfectiónem absolutionémque compléctitur ómnium virtútum domesticárum. Sic imploráti inter domésticos paríetes adsint propítii Jesus, María et Joseph, caritátem alant, mores regant, ad virtútem próvocent imitatióne sui, et quæ úndique instant mortáles ærúmnæ, eas leniéndo fáciant tolerabilióres. - Ad cultum vero Sacræ Famíliæ augéndum Leo Papa décimus tértius christiánas famílias eídem Sacræ Famíliæ consecrári præscrípsit: Benedíctus autem décimus quintus Offícium et Missam ad univérsam Ecclésiam exténdit.

[Responsory6]
R. Cum in forma Dei esset, semetipsum exinanivit,
* Formam servi accipiens.
V. Humiliavit semetipsum, factus obœdiens usque ad mortem.
R. Formam servi accipiens.
&Gloria
R. Formam servi accipiens.

[Lectio7]
Lectio Sancti Evangelii secundum Lucam
!Luc 2:42-52
Cum factus esset annorum duodecim, ascendentibus illis Jerosolymam secundum consuetudinem diei festi, consummatisque diebus, cum redirent, remansit puer Jesus in Jerusalem, et non cognoverunt parentes eius. Et reliqua.
_
Homilía sancti Bernardi Abbatis
!Homilía 1 super Missus est, n. 7-8
Et erat súbditus illis. Quis, quibus? Deus homínibus; Deus, inquam, cui Angeli súbditi sunt, cui Principátus et Potestátes obédiunt, súbditus erat Maríæ, nec tantum Maríæ, sed étiam Joseph propter Maríam. Miráre ergo utrúmlibet, et élige quid ámplius miréris, sive Fílii benigníssimam dignatiónem, sive Matris excellentíssimam dignitátem. Utrínque stupor, utrínque miráculum. Et quod Deus féminæ obtémperet, humílitas absque exémplo; et quod Deo fémina principétur, sublímitas sine sócio. In láudibus vírginum singuláriter cánitur quod sequúntur Agnum quocúmque íerit. Quibus ergo láudibus júdicas dignam, quæ étiam præit?

[Responsory7]
R. Vere tu es Rex absconditus,
* Deus Israël Salvator.
V. Tu doces hominem scientiam.
R. Deus Israël Salvator.

[Lectio8]
Disce, homo, obedire; disce, terra, subdi; disce, pulvis, obtemperare! De auctore tuo loquens Evangelista, Et erat inquit subditus illis: haud dubium, quin Mariae et Joseph. Erubesce superbe cinis! Deus se humiliat, et tu te exaltas? Deus se hominibus subdit. et tu, dominari gestiens hominibus, tuo te praeponis auctori? Utinam mihi, aliquando tale aliquid cogitanti, Deus respondere dignetur, quod et suo increpando respondit Apostolo: Vade, inquit, post me, Satana, quia non sapis ea, quae Dei sunt. Quoties enim hominibus praeesse desidero, toties Deum praeire contendo; et tunc vere non sapio in ea quae Dei sunt. De ipso namque dictum est: Et erat subditus illis. Si hominis, o homo, imitari dedignaris exemplum, certe non erit tibi indignum sequi auctorem tuum. Si non potes forsitan sequi eum quocumque ierit dignare vel sequi, quo tibi condescendit.

[Responsory8]
R. Sicut per inobœdientiam unius hominis peccatores constitui sunt multi:
* Ita et per unius obœditionem justi constituentur multi.
V. Venit Nazareth et erat subditus illis.
R. Ita et per unius obœdientiam justi constituentur multi.
&Gloria
R. Ita et per unius obœdientiam justi constituentur multi.

[Lectio9]
Si non potes sublímen incédere sémitam virginitátis, séquere vel Deum per tutíssimam viam humilitátis; a cujus rectitúdine si qui étiam de virgínibus deviáverint, ut verum fátear, nec ipsi sequúntur Agnum quocúmque íerit. Séquitur quidem Agnum coinquinátus húmilis, séquitur et virgo supérbus, sed néuter quocúmque íerit: quia nec ille ascéndere potest ad mundítiam Agni, qui sine mácula est; nec is ad ejúsdem mansuetúdinem descéndere dignátur, qua scílicet non coram tondénte, sed coram occidénte se obmútuit. Attamen salubriórem elégit sequéndi partem in humilitáte peccátor, quam in virginitáte supérbus; cum et illíus immundítiam sua húmilis satisfáctio purget, et hujus pudicítiam supérbia ínquinet.
&teDeum

[Ant Laudes]
Post triduum * invenerunt Jesum in templo sedentem in medio doctorum, audientem illos, et interrogantem eos.
Dixit Mater Jesu * ad illum: Fili, quid fecisti nobis sic? Ecce, pater tuus et ego dolentes quaerebamus te.
Descendit Jesus * cum eis, et venit Nazareth, et erat subditus illis.
Et Jesus proficiebat * sapientia et aetate et gratia apud Deum et homines.
Et dicebant: * Unde huic sapientia haec et virtutes? Nonne hic est fabri filius?

[Capitulum Laudes]
@:Capitulum Vespera

[Hymnus Laudes]
v. O gente felix hospita,
Augusta sedes Nazarae,
Quae fovit alma Ecclesiae
Et protulit primordia.
_
Sol, qui pererrat aureo
Terras jacentes lumine,
Nil gratius per saecula
Hac vidit aede, aut sanctius.
_
Ad hanc frequentes convolant
Caelestis aulae nuntii,
Virtutis hoc sacrarium
Visunt, revisunt, excolunt.
_
Qua mente Jesus, qua manu,
Optata patris perficit!
Quo Virgo gestit gaudio
Materna obire munera!
_
Adest amoris particeps
Curaeque Joseph conjugi,
Quos mille jungit nexibus
Virtutis auctor gratia.
_
Hi diligentes invicem
In Jesu amorem confluunt,
Utrique Jesus mutuae
Dat caritatis praemia.
_
Sic fiat, ut nos caritas
Jungat perenni foedere
Pacemque alens domesticam
Amara vitae temperet!
_
Jesu, tuis obediens
Qui factus es parentibus,
Cum Patre summo ac Spiritu
Semper tibi sit gloria.
Amen.

[Versum 2]
V. Ponam universos filios tuos doctos a Domino.
R. Et multitudinem pacis filiis tuis.

[Ant 2]
Illumina nos, Domine, * exemplis Familiae tuae, et dirige pedes nostros in viam pacis.

[Lectio Prima]
!Phil 2:7
v. Semetipsum exinanivit formam servi accipiens, in similitudinem hominum factus, et habitu inventus ut homo.

[Capitulum Tertia]
@:Capitulum Vespera

[Responsory Tertia]
R.br. Propter nos egenus factus est * Cum esset dives.
R. Propter nos egenus factus est * Cum esset dives.
V. Ut illius inopia nos divites essemus.
R. Cum esset dives.
&Gloria
R. Propter nos egenus factus est * Cum esset dives.
_
V. Dominus vias suas docebit nos.
R. Et ambulabimus in semitis eius.

[Capitulum Sexta]
!Rom 5:19
v. Sicut enim per inobedientiam unius hominis, peccatores constituti sunt multi: ita et per unius obeditionem, justi constituentur multi.
$Deo gratias

[Responsory Sexta]
R.br. Dominus vias suas * Docebit nos.
R. Dominus vias suas * Docebit nos.
V. Et ambulabimus in semitis eius.
R. Docebit nos.
&Gloria
R. Dominus vias suas * Docebit nos.
_
V. Pauper sum ego, et in labóribus a juventúte mea.
R. Exaltátus autem humiliátus sum, et conturbátus.

[Capitulum Nona]
!Phil 2:7
v. Semetipsum exinanivit formam servi accipiens, in similitudinem hominum factus, et habitu inventus ut homo.
$Deo gratias

[Responsory Nona]
R.br. Pauper sum ego, * Et in labóribus a juventúte mea.
R. Pauper sum ego, * Et in labóribus a juventúte mea.
V. Exaltátus autem, humiliátus sum et conturbátus.
R. Et in labóribus a juventúte mea.
&Gloria
R. Pauper sum ego, * Et in labóribus a juventúte mea.
_
V. Ponam universos filios tuos doctus Domino.
R. Et multitudinem pacis filiis tuis.

[Ant Vespera 3]
Post triduum * invenerunt Jesum in templo sedentem in medio doctorum, audientem illos, et interrogantem eos.;;109
Dixit Mater Jesu * ad illum: Fili, quid fecisti nobis sic? Ecce, pater tuus et ego dolentes querebamus te.;;112
Descendit Jesus * cum eis, et venit Nazareth, et erat subditus illis.;;121
Et Jesus proficiebat * sapientia et aetate et gratia apud Deum et homines.;;126
Et dicebant: * Unde huic sapientia haec et virtutes? Nonne hic est fabri filius?;;147

[Versum 3]
@:Versum 2

[Ant 3]
Maria autem * conservabat omnia verba haec, conferens in corde suo.

[Commemoratio]
!Commemoratio Dominicae in Octava Epiphaniae
@Tempora/Epi1-0a:Oratio
