[Ant 1]
Ne reminiscáris, * Dómine, delícta mea vel paréntum meórum, neque vindíctam sumas de peccátis meis.

[Lectio1]
Incipit liber Tobíæ
!Tob 1:1-4
1 Tobías ex tribu et civitáte Néphtali, quæ est in superióribus Galilææ supra Naásson, post viam quæ ducit ad Occidéntem in sinistro habens civitátem Sephet, 
2 cum captus esset in diébus Salmánasar regis Assyriórum, in captivitáte tamen positus viam veritátis non deseruit; 
3 ita ut ómnia, quæ habere poterat, quotídie concaptivis frátribus, qui erant ex ejus genere, impertíret. 
4 Cumque esset júnior ómnibus in tribu Néphtali, nihil tamen pueríle gessit in opere.

[Responsory1]
R. Peto, Dómine, ut de vinculo improperii hujus absolvas me, aut certe désuper terram erípias me: 
* Ne reminiscáris delícta mea vel paréntum meórum, neque vindíctam sumas de peccátis meis: quia eruis sustinéntes te, Dómine.
V. Omnia enim judícia tua justa sunt, et omnes viæ tuæ misericórdia et véritas: et nunc, Dómine, meménto mei.
R. Ne reminiscáris delícta mea vel paréntum meórum, neque vindíctam sumas de peccátis meis: quia eruis sustinéntes te, Dómine.

[Lectio2]
!Tob 1:5-10
5 Denique, cum irent omnes ad vítulos aureos, quos Jeróboam fécerat rex Israël, hic solus fugiebat consortio ómnium; 
6 sed pergebat in Jerusalem ad templum Dómini et ibi adorábat Dóminum Deum Israël, ómnia primitiva sua et décimas suas fideliter offerens; 
7 ita ut in tertio anno prosélytis et ádvenis ministraret omnem decimatiónem. 
8 Hæc et his simília secúndum legem Dei puerulus observábat. 
9 Cum vero factus esset vir, accépit uxórem Annam de tribu sua genuítque ex ea fílium, nomen suum impónens ei. 
10 Quem ab infántia timere Deum docuit, et abstinere ab omni peccáto.

[Responsory2]
R. Omni témpore bénedic Deum, et pete ab eo ut vias tuas dirigat, 
* Et in omni témpore consília tua in ipso permaneant.
V. Inquire ut fácias quæ placita sunt illi in veritáte, et in tota virtúte tua.
R. Et in omni témpore consília tua in ipso permaneant.

[Lectio3]
!Tob 1:11-15
11 Igitur, cum per captivitátem devenísset cum uxore sua et fílio in civitátem Níniven cum omni tribu sua, 
12 cum omnes éderent ex cibis Gentílium, iste custodívit ánimam suam et numquam contaminátus est in escis eórum. 
13 Et quóniam memor fuit Dómini in toto corde suo, dedit illi Deus grátiam in conspéctu Salmánasar regis, 
14 et dedit illi potestátem quocúmque vellet ire, habens libertátem quæcúmque fácere voluísset. 
15 Pergebat ergo ad omnes, qui erant in captivitáte, et mónita salútis dabat eis.

[Responsory3]
R. Memor esto, fili, quóniam páuperem vitam gérimus: 
* Habebis multa bona, si timúeris Deum.
V. In mente habeto eum, et cave nequándo prætermittas præcepta ejus.
R. Habebis multa bona, si timúeris Deum.
&Gloria
R. Habebis multa bona, si timúeris Deum.

[Lectio4]
Sermo sancti Leónis Papæ.
!Sermo 9 de jejúnio 7 mensis.
Scio quidem, dilectíssimi, plurimos vestrum ita in iis, quæ ad observantiam christianæ fidei pertinent, esse devotos, ut nostris cohortatiónibus non indigeant admoneri. Quod enim dudum et tradítio decrevit, et consuetúdo firmávit; nec erudítio ignórat, nec pietas prætermittit. Sed quia sacerdotalis officii est, erga omnes Ecclésiæ fílios curam habere communem, in id quod et rudibus prosit et doctis, quos simul dilígimus, páriter incitámus; ut jejunium, quod nobis septimi mensis recursus indicit, fide álacri per castigatiónem animi et corporis celebremus.

[Responsory4]
R. Sufficiebat nobis paupértas nostra, ut divítiæ computaréntur: numquam fuísset pecúnia ipsa, pro qua misísti fílium nostrum, 
* Baculum senectútis nostræ!
V. Heu me, fili mi, ut quid te misimus peregrinari, lumen oculórum nostrórum?
R. Baculum senectútis nostræ!

[Lectio5]
Ideo enim ipsa continéntiæ observántia quatuor est assignáta tempóribus, ut in idípsum totius anni redeunte decursu, cognoscerémus nos indesinenter purificatiónibus indigére; semperque esse niténdum, dum hujus vitæ varietáte jactamur, ut peccátum, quod fragilitate carnis et cupiditátum pollutióne contrahitur, jejuniis atque eleemosynis deleátur. Esuriámus paululum, dilectíssimi, et aliquántulum, quod juvandis possit prodesse paupéribus, nostræ consuetudini subtrahamus.

[Responsory5]
R. Benedícite Deum cæli et coram ómnibus vivéntibus confitémini ei, 
* Quia fecit vobíscum misericórdiam suam.
V. Ipsum benedícite et cantáte illi: et enarráte ómnia mirabília ejus.
R. Quia fecit vobíscum misericórdiam suam.

[Lectio6]
Delectétur consciéntia benignórum fructibus largitátis: et gaudia tribuens, quo es lætificandus, accípies. Diléctio próximi, diléctio Dei est, qui plenitúdinem legis et prophetárum in hac geminæ caritátis unitate constítuit; ut nemo ambígeret, Deo se offerre, quod hómini contulísset, dicénte Dómino Salvatore, cum de aléndis juvandisque paupéribus loquerétur: Quod uni eórum fecistis, mihi fecistis. Quarta ígitur et sexta feria jejunémus; sábbato vero apud beátum Petrum Apostolum vigílias celebrémus: cujus nos meritis et oratiónibus crédimus adjuvándos, ut misericordi Deo jejúnio nostro et devotióne placeamus.

[Responsory6]
R. Tempus est ut revértar ad eum qui misit me; 
* Vos autem benedícite Deum, et enarráte ómnia mirabília ejus.
V. Confitémini ei coram ómnibus vivéntibus, quia fecit vobíscum misericórdiam suam.
R. Vos autem benedícite Deum, et enarráte ómnia mirabília ejus.
&Gloria
R. Vos autem benedícite Deum, et enarráte ómnia mirabília ejus.

[Responsory7]
R. Tribulatiónes civitátum audívimus, quas passæ sunt, et defécimus: timor et hebetúdo mentis cécidit super nos et super liberos nostros: ipsi montes nolunt recipere fugam nostram: 
* Dómine, miserére.
V. Peccávimus cum pátribus nostris, injúste egimus, iniquitátem fécimus.
R. Dómine, miserére.

[Responsory8]
@Tempora/Pent01-0:Responsory8
